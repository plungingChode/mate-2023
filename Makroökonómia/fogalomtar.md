**Adaptív várakozások (Adaptive expectations)** → Igazodó várakozások. A vizsgált
változó múltbeli idősorát meghatározó tényezők mellett számol azok
intenzitásának, erősségének változásával, a megjelenő új feltételek, a belépő új
tényezők szerepével.

**Adó (Tax)** → Az államhatalom által előírt, meghatározott mértékű befizetés, az
állami költségvetés fontos bevételi forrása. Az adózónak befizetései
teljesítéséért közvetlen ellenszolgáltatás nem jár, ezért jelentős mértékben
érinti költségeit, kiadásait, adózott jövedelmeit. Az adók emiatt a
költségvetési (fiskális) politika alapvető eszközei, amelyek a költségvetési
rendbe illeszkednek. Az adók többsége befolyásolja a végtermékek,
szolgáltatások, termelési tényezők árait, ezen keresztül a háztartások
fogyasztási szerkezetét, a vállalatok által alkalmazott tényezőkombinációkat. A
kormány az adókon keresztül képes hatni a magánkiadások, magánkereslet
nagyságára. Két alaptípusa különböztethető meg: a közvetlen illetve a közvetett
adók. Az adók mértéke függ az adókulcsoktól, amelyek lehetnek progresszívek,
lineárisak és degresszívek. 

**Adóalany (Taxpayer)** → Az adó fizetésére kötelezett természetes vagy jogi
személy, jogi személyiség nélküli társas vállalkozás, amelyre a törvény
adófizetési kötelezettséget állapít meg.

**Adóalap (Tax base)** → Az adóalanyok jövedelme, nyeresége, tulajdona,
teljesítményének pénzbeli nagysága, amely az adó kivetésének alapjául szolgál. 

**Adóék (Tax wedge)** → a munkáltató összes munkával kapcsolatos költségének és a
nettó bérnek a különbsége. Százalékos formában is kifejezhető.

**Adómultiplikátor (Taxmultiplier)** → A jövedelmek és profitok adóztatásának,
elvonásának kumulatív hatása. Megmutatja, hogy egységnyi adóváltozás hatására
annak hányszorosával módosul az aggregát kereslet, valamint a kibocsátás
nagysága. Kedvezőtlenül hat az aggregát kereslet alakulására. A kínálatoldali
közgazdaságtan szerint ez a hatás erősebb, mint az ily módon befolyó bevételek
elköltésének az aggregát keresletet növelő hatása, a költségvetési
multiplikátor. A kétféle multiplikátor „eredője” állításuk szerint csökkenti az
aggregát keresletet, ezért az adózás mértékét korlátozni kell. Ez az egyik
legfontosabb érvük az adóreform mellett, az állam redisztributív funkciója és a
fiskális politika ellen. 

**Adópolitika a fiskális politika ”fogságában” (Tax policy, fiscal policy,
"captivity")** → A kínálatoldali közgazdaságtan állítása, mely szerint a
keresletösztönző fiskális politikát folytató kormányok a költségvetési deficit
túlzott felduzzadását, kezelhetetlenné válását elkerülendő nem válogatnak az
adóbevételek növelését eredményező eszközök között. Háttérbe szorul emiatt az
adópolitika fogyasztási szerkezetet és tényezőarányokat befolyásoló pozitív
funkciója, mindent – progresszíven - megadóztatnak, ahonnan jövedelmet lehet
elvonni. Ezzel akadályozzák a fejlesztési források képződését, a gazdaság
strukturális átalakulását, modernizációját.

**Adósságszolgálat (Service of debt)** → Az államadósság utáni tőketörlesztési és a
kamatfizetési kötelezettségek teljesítése. Mértékét az adósságszolgálati ráta
fejezi ki. 

**Adósságszolgálati ráta (Rate of debt service)** → Az államadósság utáni
tőketörlesztési és a kamatfizetési kötelezettségek aránya a GDP vagy az export
százalékában.

**Adózás alapelvei (Principles of taxation)** → A szakirodalom általában három
adózási alapelvet fogalmaz meg: a) a fizetőképesség elvét, b) az adózás
haszonélvezeti elvét, c) a jövedelem-újraelosztás elvét.

**Akcelerátor aszimmetriája (Asimmetry of accelerator)** → Nincs elvi akadálya
annak, hogy a vállalatok a kereslet növekedésének megfelelően bővítsék
tőkeállományukat, a gazdaság képes előállítani az ehhez szükséges beruházási
cikkeket. A kereslet csökkenéséhez viszont csak a pótló beruházások
elhalasztásának mértékében ésszerű igazodniuk. Ha a kereslet visszaesése ennél
nagyobb mértékű, az alkalmazkodás csak korlátozottan valósul meg.

**Akcelerátor-elv (Acceleration principle)** → A termékek (fogyasztási cikkek)
iránti kereslet és a tőkeállomány növeléséhez szükséges beruházási cikkek
gyártása közötti kapcsolatot írja le. A vállalatok tőkeállományuk és
kibocsátásuk optimális arányát kívánják fenntartani, ezért a termékek iránti
kereslet bármilyen irányú változására az indukált beruházások felerősödve,
felgyorsulva reagálnak. Az akcelerátor-elv érvényesülésének speciális dimenziója
a készletberuházások alakulása.

**Akcelerátor súrlódásai (Frictions of accelerator)** → Az akcelerátor-elv nem
érvényesül folyamatosan, zökkenőmentesen. Ennek egyik fontos oka, hogy a fizikai
tőkejavak nem oszthatók tökéletesen, ezért a kereslet változására vagy
egyáltalán nincs reakció, vagy annak nagysága meghaladja az indokolt mértéket. A
vállalatok az esetben sem reagálnak a kereslet változására, ha azt csak
átmenetinek minősítik. A kereslet visszaesése esetén a kapacitáskihasználtság az
optimális mérték alá eshet, ezért a kereslet növekedése esetén felesleges
bővíteni a tőkeállományt, felesleges beruházásokat indítani.

**Aktíva (Asset)** → Aktíva, vagyontárgy, eszköz, a tulajdonos vagyonának eleme.
Lehet reál és pénzügyi aktíva.

**Aktivista gazdaságpolitika (Activist policy)** → A kormányzat az alapul vett
gazdaságpolitikai szabályok alapján folyamatosan kontrollálja, irányítja a
gazdaságot. Figyelembe veszik a gazdaság adott állapotát, annak visszahatását,
ezt a visszacsatolást azonban már a gazdaságpolitikai szabályok is magukban
foglalják.

**Aktivitási ráta (Labour force participation rate)** → A mutató az aktív népesség
(foglalkoztatottak és munkanélküliek együttes száma) arányát mutatja a teljes
populáción belül. Számítható a teljes népességre, a munkaképes illetve a
munkavállalási korúakra, nemek és/vagy korcsoportok szerinti bontásban,
meghatározható egy tetszőlegesen kiválasztott társadalmi csoportra.

**Aktív pénz (Active money)** → A közgazdasági elméletek többsége szerint a pénz, a
monetáris szféra aktív, azaz képes hatni a reálszféra folyamataira, képes azok
végbemenetelét befolyásolni. A pénz aktivitásán alapul a monetáris politika
lehetősége.

**Aktív szabályozás (Active regulation)** → Adott tevékenység, folyamat (pl.
jövedelemelosztás) kiváltó okainak befolyásolása.

**Alapirányzat, trend (Trend)** → Egy gazdasági idősorban érvényesülő tendencia.

**Alapvető lélektani törvény (Fundamental psychological law)** → J. M. Keynes
fogalmazta meg az összefüggést, mely a fogyasztási határhajlandóság logikai
alapját jelenti. Eszerint a fogyasztók általában hajlandók növelni
fogyasztásukat jövedelmük emelkedése esetén, de csak annál kisebb mértékben.

**Alkalmazkodó gazdaságpolitika (Accomodative policy)** → Az a gazdaságpolitika,
amely egy erőteljes áremelkedésre, ársokkra a pénzkínálat növelésével válaszol.
A reál GDP egyenletes alakulása érdekében vállalja, megengedi az árszínvonal
viszonylag erős ingadozását. 

**Állományváltozó, állapotváltozó (Stock variable)** → Aze csoportba tqartozó
mutatók értékét egy meghatározott időpontra (fordulónapra) értelmezzük (pl.
népesség, gazdasági egységek száma, munkanélküli létszám).

**Állótőke-beruházás (Fixed investment)** → Olyan fizikai tőkejavak létesítése,
amelyek huzamos időn keresztül szolgálják a termelést, annak során csak
fokozatosan használódnak el, ennek mértékében számolnak el utánuk
értékcsökkenési leírást. 

**Állam (State)** → Meghatározott földrajzi térségen (államhatárokon belül) élő
emberek közösségét megjelenítő, szuverenitással és önállósággal rendelkező
szervezet, amelynek feladata a társadalmi és gazdasági viszonyok fenntartása,
védelme, szervezése, irányítása. Az állam feladata a törvényhozás
(államhatalom), a törvények végrehajtását megvalósító államigazgatás és az
igazságszolgáltatás. Gazdaságot érintő feladatainak ellátása során az állam
végezhet rendszerszabályozást és folyamatszabályozást. Alapvetően három funkciót
lát el: 
1. Állam közhatalmi funkciója. Általánosan: az állam a közrend védelmében, a
társadalom funkcionálása érdekében mindenkire kötelező előírásokat fogalmaz meg
és ellenőrzi azok betartását.  Ez a piaci koordinációban a rendszerszabályozás
megvalósítását jelenti, ezt követően az állam „éjjeli őr” szerepet tölt be (A.
Smith. A kapcsolatok monetáris jellegűek.
2. Állam gazdaság-szervező, érdekegyeztető funkciója a csoportérdekeken
felülemelkedve egyeztet, koordinál. A bürokratikus koordinációban; demonetizált
üzleti kapcsolatokban nyilvánul meg szerepe (főleg a rendszerváltás előtti
periódusban).
3. Állam köztulajdonosi funkciója ellátása során az állam maga is megjelenik a
reálszférában, annak stratégiailag fontos területein.  


**Államadósság (Public debt)** → Az állam adott időpontban fennálló tartozása
külföldi vagy belföldi magánszemélyekkel, vállalkozásokkal, pénzintézetekkel,
gyakran egy másik állammal szemben, amely alapvetően kötvények és rövid lejáratú
hitelek formájában jelenik meg. 

**Állami beavatkozás (State intervention)** → Az állam a gazdasági folyamatok
kereteinek meghatározása (rendszerszabályozás), illetve a gazdaságpolitikai
céloknak adekvát gazdasági tevékenység megvalósulása érdekében történő
fellépése, szerepvállalása (folyamatszabályozás). Szűkebben csak az utóbbi
tekinthető állami interveniálásnak.

**Állami értékpapírok (Gilt edged scurities)** → A kincstárjegy (Tresury bill)
kivételével minden forgalomképes, az értéktőzsdén forgatható állami kibocsátású
értékpapír. Nagy részüket határozott időtartamra bocsátják ki, de létezik
lejárat nélküli értékpapír is. Névértékük függvényében általában fix kamatot
biztosítanak.

**Állami pénzügyek (Public finance)** → Az állami költségvetés, a kormányzat
bevételeinek és kiadásainak összessége. A kormányzat a pénzügyi folyamatokkal az
erőforrások hatékonyabb, a jövedelmek méltányosabb allokációját kívánja
elősegíteni, megvalósítani a gazdasági folyamatok stabilizálása mellett
(allokációs, redisztribúciós és stabilizációs funkció).

**Általános egyensúlyelmélet (General Equilibrium Theory, GET)** → A tökéletes,
önszabályozó piacrendszer részpiacainak egyidejű, automatikus egyensúlyi
állapotát hirdető, hierarchikus felépítésű, szilárd matematikai bázison alapuló
elmélet. Alapjait Walras és Pareto teremtette meg, kiforrott formája az 1920-as
évek végére alakult ki, de azóta is kiemelkedő gondolkodók, köztük Nobel-díjasok
sora fejleszti tovább.  A témakör egyik Nobel-díjasa, Debreu szerint az
elméletnek több mint 350 bizonyítása létezik.

**Alternatív közgazdaságtan (Alterrnative economics)** → A közgazdaságtan fő
áramlatától elhatárolódó, azt bíráló irányzatok gyűjtőneve, amelyek úgy látják,
hogy a növekedés-fétis miatt az ökokatasztrófa felé haladunk. Az irányzatok
hangsúlyozzák az ökológiai egyensúly, az emberi értékek és az etika fontosságát.

Alternatív módon megszerezhető hasznosság (Alternatively, you can obtain
**utility)** → A potenciális munkavállaló, mint a háztartás tagja, az elérhető
összhaszon maximálására törekszik. Megvizsgálja, hogy bérmunkásként
munkajövedelme alapján mekkora hasznosságot tud elérni, ezt összehasonlítja az
alternatív módon (pl. egyéni vállalkozó, mezőgazdasági őstermelő, háztartásbeli,
gyermekgondozási ellátás mellett végzett háztartási tevékenység stb.)
megszerezhető hasznosságokkal. Az esetben kíván bérmunkát vállalni, ha ez
biztosítja számára a legmagasabb hasznosságot. 

**Alulértékelt valuta (Undervalued currency)** → Olyan valuta, amely esetében a
hivatalos árfolyamot az egyensúlyi árfolyam alatt rögzítették.

**Alulfoglalkoztatottak (Underemployment)** → A fogalmat két alapvető értelmezésben
is használja a közgazdaságtudomány. 1) A munkavállalók nem tudják eladni teljes
munkaóra-kínálatukat. Ez jelentheti azt, hogy szándékuk ellenére csak
részmunkaidős állásban tudnak elhelyezkedni, holott teljes munkaidős
foglalkozást szeretnének. A munkavállalók az esetben is alulfoglalkoztatottaknak
tekinthetők, ha teljes munkaidőben dolgoznak, de még naponta további munkaórákat
kívánnak eladni. 2) Más értelmezésben azok minősülnek alulfoglalkoztatottnak,
akik képzettségüknél alacsonyabb szakértelmet igénylő munkaviszonyt tudnak csak
létesíteni.

Anticiklikus stabilizációs politika (Countercyclical stabilization policy) →
Azoknak a gazdasági, keresleti sokkoknak az ellensúlyozására irányuló
gazdaságpolitika, illetve gazdaságpolitikai eszközrendszer, amelyek a reál GDP
és az árszínvonal ciklikus ingadozásait váltják ki.   

**Árbefagyasztás (Price freeze)** → A hiperinflációtól fenyegetett gazdaságban az
érvényes árak állami rendeletekkel megvalósított rögzítése. A heterodox
stabilizációs politika eszköze a bérek befagyasztása mellett.

**Árjelzések (Prices as signals)** → Az árak jelző szerepéről az esetben beszélünk,
ha azok közvetlenül, késedelem nélkül tükrözik a reálváltozásokat, így a
gazdasági szereplők az árak változásait figyelembe véve lényegében a reálszféra
változásaira reagálnak

**Árjelzéses modell (Price signal model)** → A gazdasági modelleknek az a típusa,
amelyben a reálváltozások közvetlenül, késedelem nélkül megjelennek az árakban,
az aktorok pedig az árak változásait figyelembe véve így végső soron a
reálszféra változásaira reagálnak

**Árpolitika (Price or pricing policy)** → A gazdaságpolitika részterülete, az állam
árak befolyásolására irányuló törekvése, amellyel részben a piaci hibákat
(market failures) kísérli meg kiiktatni, részben a saját preferenciáit és
diszpreferenciáit  kívánja érvényesíteni. 

**Árstabilitás (Price stability)** → Változatlan vagy nagyon alacsony - 2
százaléktól elmaradó - mértékben változó árszínvonal, mely nem játszik érezhető
szerepet a gazdasági aktorok fogyasztási, beruházási és portfolió-döntéseinek
meghozatalában.

**Árverés (Auction)** → Nagy tömegben kínált áruk és szolgáltatások értékesítésének
módja, a licitálók addig tesznek újabb és újabb ajánlatot, amíg az ajánlott ár
nem éri el rezervációs árukat, ezt követően elállnak vételi szándékuktól. A
termékhez a legmagasabb árat ajánló(k) jut(nak) hozzá. A módszert a tengeri
kikötőkbe érkező nagy hajórakományok gyors értékesítésének igénye hívta életre.   

**Átalakuló gazdaság (Transition economy)** →  A kifejezést a szakirodalom a
rendszerváltó országok esetére használja, azt a folyamatot jellemezve vele,
melynek során a „szocialista gazdaságot” felváltja a piacgazdaság.

**Átgyűrűző hatás (Spillover effect)** → Az extern hatások dimenziójában vált
ismertté, azt a helyzetet jelölve, amelyben egy gazdasági aktor tevékenysége
során a tranzakcióban részt nem vevők helyzetét befolyásoló effektust indít. A
végtermékek-, a pénz- és a munkapiacból álló IS-LM rendszerben azt fejezi ki,
hogy az egyik piacról induló folyamat hatása átterjed a másik piacra. A
piacrendszerben bármelyik alkotórész egyensúlyi helyzetének megváltozása
befolyásolja a további alkotóelemek működési feltételeit. A kereslettúlsúlyos
árupiacon például a kínálat emelkedése tranzakciós pénzkeresletet indukál a
pénzpiacon, ezzel ott is kereslettúlsúlyt idézve elő.  

**Atipikus, feltételes foglalkoztatás (Atipical employment)** → A hagyományos,
határozatlan időre szóló foglalkoztatás korlátozza a vállalatok
alkalmazkodóképességét, ezért a változékony piaci környezetben működő cégek
rugalmasabb foglalkoztatási formákat alakítanak ki. Atipikus foglalkoztatás
esetén a munkavállaló nem rendelkezik hosszú távú foglalkoztatásra szóló
explicit vagy implicit szerződéssel, illetve munkaideje rendszertelen módon
változhat. A kategória a következő csoportokat foglalja magában: független
szerződők (szabadúszók); alkalmi munkákat közvetítő ügynökség dolgozói; szerződő
vállalatok által biztosított dolgozók; részmunkaidőben dolgozók; távmunkások;
„melegváltás az íróasztalnál” (hot desk) formában dolgozók.

**Átlagos adókulcs (Average rate of tax)** → Az adófajtából befolyt összes befizetés
és az adóalap százalékos aránya. Főleg a jövedelemadó esetében számítják.

**Átlagos importálási hajlandóság (Average propensity to import)** → Az import és a
GDP aránya, együtthatós formában kifejezve.

**Átláthatóság, transzparencia (Transparency)** → A jegybanki működés átláthatósága
a gazdaság szereplői számára. A transzparens működés elősegíti, fokozza a
gazdasági aktorok bizalmát  a célkitűzések megvalósíthatóságában, hozzájárul a
monetáris politika hitelességének kialakításához.

Automatikus vagy beépített stabilizátorok (Automatic or bilt-in stabilizers) →
Elsősorban a fiskális politika eszközrendszerének (az adórendszer valamint a
jóléti transzferek) egyes elemei, amelyek a konjunkturális helyzet függvényében
külön kormányzati intézkedés nélkül azonnal korlátozzák a konjunkturális illetve
de konjunkturális hatásokat. A progresszív jövedelemadó-rendszer például a
bruttó jövedelmek minden változása esetén azok változásának mértékéhez képest
korlátozza az adózott jövedelmek és az aggregát kereslet módosulásait,
csökkentve ezzel a gazdasági kilengéseket.

**Balassa-Samuelson hatás (Balassa-Samuelson effect)** → A tradable szektorokban a
hatékonyság kiemelkedően gyors növekedését megvalósító országokban a nemzeti
valuta reálárfolyama felértékelődik, ez a nominális árfolyam emelkedését
eredményezi, ami inflációt gerjeszt.

**Bankjegykibocsátás (Emission)** → A jegybank bankjegykibocsátása, amely műveletet
törvény által biztosított monopólium alapján végzi.

**Bankjegy-kibocsátási monopólium (Monopoly of note issue)** → A modern
gazdaságokban a jegybank kizárólagos joga a bankjegyek forgalomba hozatala.  

**Bázisidőszak (Base periód)** → Időbeli összehasonlításnál (viszonyszámok, indexek
számításánál) az az időszak, melynek adatai a viszonyítási alapot jelentik.
Többnyire, de nem szükségszerűen a vizsgálatba bevont legkorábbi periódus.  

**Bázisszemlélet (Basic Approach)** → A célmeghatározás egyszerű módszere, amelynél
az alapul vett viszonyítási periódusban (bázisidőszakban) elért tényleges
eredményekből indulnak ki, azok elvárható hatékonyságnöveléssel megemelt
értékeit jelölik meg célként. 

**Belépési korlát (Barriers to entry)** → A piacra történő belépésnek lehetnek
adminisztratív korlátai, de  maga a piac is kitermel a belépést meggátoló
akadályokat.  Az újonnan belépő egyértelmű költséghátrányba kerülhet. A belépést
akadályozhatja: a) az induláshoz szükséges nagy tőkeszükséglet, b) a
skálahozadékon alapuló költségelőny; c) a fontosabb nyersanyagok fölötti
(tulajdonosi) rendelkezés; d) rögzült beszállítói kapcsolatok; e) kiépült
értékesítési hálózat (franchise-rendszer; dealer-hálózat); f) a már ismert
termékekhez kötődő vásárlóknál elérhető magasabb árak, a termék - és
ár-differenciálás lehetősége; g) a birtokolt licencek, szabadalmak, know-how-k.
Ha az iparágban már működő vállalat(ok) olyan árat állapít(anak) meg, amely
magasabb a saját termék átlagköltségének minimumánál, de alacsonyabb a „legjobb”
belépni szándékozó (támadó) átlagköltségének minimumánál, gazdasági profitra
tehet(nek) szert.

**Belső kamatláb, belső megtérülési ráta (Internal rate of return)** → A belső
megtérülési ráta az a diszkontráta, amely mellett a diszkontált évi hozadéki
értékek és a diszkontált éves költségek összege egyenlő, azaz a nettó jelenérték
zérus.

**Betéti kamatláb (Deposit-rate)** → A pénzintézetek által a náluk elhelyezett
betétekért (passzív bankműveletek) fizetett kamat százalékos aránya. 

**Betöltetlen munkahelyek (Vacancies)** → Azok a munkahelyek, amelyeket a
munkáltatók, vállalatok adott bérnél be kívánnak tölteni, de megfelelő
képzettségű munkavállalók hiányában szándékukat nem tudják megvalósítani.

**Betöltetlen munkahelyek aránya (Vacancy rate)** → A betöltetlen munkahelyek és az
összes munkahely (betöltött és betöltetlen összege) százalékos viszonya.

**Bizonytalanság (Uncertainty)** → Egy adott gazdasági döntés lehetséges
következményei felmérhetők, meghatározhatók, de nem ismert egyik lehetőség
bekövetkezésének valószínűsége sem, nem kapcsolható a döntéshez valószínűségi
eloszlás.

**Bruttó nemzeti jövedelem (Gross National Income)** → Reálnagyságként
nemzetgazdasági szinten a fogyasztásra felhasználható végtermékek összessége,
amely tartalmazza az értékcsökkenésnek megfelelő terméktömeget is. Értelmezhető
a belföldi gazdasági egységek adott évben realizált elsődleges jövedelmeként is,
melynek alkotóeleme a külföldön szerzett jövedelem nagysága.

**Buborékgazdaság (Bubble economy)** → A gazdaságnak túlfűtött várakozásokkal,
anticipációkkal jellemezhető állapota, amelyben nagyon dinamikus a beruházási
tevékenység, a részvény, kötvény és ingatlanárak pedig erősen túlértékeltek,
várható a buborék kipukkanása. Ilyen buborék előzte meg Samuelson és Nordhaus
szerint az 1929-es világgazdasági válságot, illetve ennek kipukkadása indította
meg kitörését. 

**Ceteris paribus elve (Ceteris paribus principle)** → Egy jelenség alakulását
befolyásoló több tényező, több független változó befolyásolja. Ha közülük egynek
(vagy a tényezők adott csoportjának) a hatását kívánjuk kimutatni, elemezni,
akkor eltekintünk a többi változásától.

**Csúszó árfolyam-változtatás (Crawling peg)** → A deviza-árfolyam szabályozásának
az a módszere, amely a célzott módosítást egy bizonyos időszakra elosztva,
meghatározott egymást követő időszakokban (hetente, havonta stb.) előre
meghatározott, egyenlő lépésekben valósítják meg. 

**Depresszió, válság (Depression)** → Tartósan magas munkanélküliséggel és alacsony
fokú kapacitáskihasználással jellemezhető hosszabb időszak, gyakran a
konjunktúraciklus egy szakaszaként értelmezik. A modern szakirodalom inkább a
recesszió kifejezést használja.

Derivatívák, származtatott vagy származékos ügyletek (derivative or derivative
transactions) olyan befektetési ügyletek, amelyek értékét más értékpapírok,
mögöttes termékek árfolyama határozza meg. A származtatott értékpapírokat
feltételes követeléseknek is nevezik. A műveleteket fedezeti vagy spekulációs
célból hajtják végre. Gyakran ami az egyik félnek fedezeti, a másiknak
spekulációs célú tranzakció.  

**Dinamika, dinamikus közgazdaságtan (Dynamic economics)** → A gazdaság elemzésének
módszere, amely feltételezi a gazdasági változók közötti időbeli kapcsolatot,
vizsgálja, hogy a gazdaság miként jut el egy (egyensúlyi) gazdasági helyzetből
egy másikba.

**Diszkrecionális gazdaságpolitika (Discretionary policy)** → Esetenkénti,
alkalmankénti, egyedi döntéseket előtérbe helyező gazdaságpolitika. Nem
tartalmaz hosszabb távú, stratégiai célokat, a gazdaságpolitikát évről évre
határozzák meg.

**Diverzifikálás (Diversification)** → 1) Egy földrajzi régióban új gazdasági
ágazatok telepítése a fejlődés, a foglalkoztatottság növelése, az ágazati
konjunktúrától való függőség csökkentése érdekében. 2) Egy vállalat esetében a
profil bővítése, új termékek gyártásának beindítása a stabilitás növelése, az
egy (kevés) termék piaci helyzetének alakulásától való függőség korlátozása
céljából. A diverzifikációt gyakran felvásárlásokkal, beolvasztásokkal,
fúziókkal valósítják meg.

**Egészségtelen mix (Unhealthy mix)** → A közgazdasági szakirodalom az engedékeny,
laza fiskális és a szigorú monetáris politika egyidejű érvényesülését nevezi
egészségtelen mixnek.

**Egyensúly (Equilibrium)** → Az különböző irányokba ható erők kiegyenlítik egymást,
a rendszer nyugalmi állapotban van. 

**Egyensúlyi modellek (Equilibrium models)** → A modelleknek ez a családja
feltételezi a modell alapját feltételek (állandók) által meghatározott gazdasági
térben a változók olyan értékeinek kialakulását, amelyek mellett azok pontosan
ellensúlyozzák egymás hatását, azaz eredőjük nulla. Ebben a helyzetben a modellt
a változatlanság, a nyugalom jellemzi, a kialakult helyzetből a modell logikája
szerint nem következik be elmozdulás. Az egyensúlyi modellek tekintélyes része
csak az egyensúly létének lehetőségét, egzisztenciáját kívánja bizonyítani, nem
törekszik egy konkrét egyensúly kialakulási folyamatának leírására. Ezek a
modellek a változásokat nem tényleges, kronológiai, logikai időben írják le, a
változások végtelen gyorsaságát, végtelenül nagy reakciósebességét feltételezve.
Az egyensúlyi modellek döntően árjelzésesek.

**Egyensúlyi munkabér (Equilibrium wage)** → 1) A tökéletes munkapiacon kialakuló
bérszínvonal, amely mellett: a) minden olyan munkavállaló talál munkahelyet, aki
ennél a bérnél hajlandó munkát vállalni, b) minden munkáltató be tudja tölteni
az összes munkahelyet, amelynek betöltését a fennálló bér mellett racionálisnak
tekinti. 2) Az a bérszínvonal, amely biztosítja a munka keresletének és
kínálatának megfelelését. 

**Egyensúly szerepe a közgazdaságtanban (Balance between the role of economics)** →
A gondolkodók mindig azt tekintették a gazdaság, a termelés legfontosabb
feladatának, hogy az emberek, a társadalom szükségleteit egyenletesen (növekvő
mértékben), ingadozások nélkül elégítse ki. Ennek érdekében próbálták megragadni
a változó felszíni jelenségek, egyensúlytalansági helyzetek mögötti
állandóságot, az egyensúlyt. E törekvés jegyében értelmezte Petty, Smith és
Ricardo a természetes ár fogalmát és elemezte a piaci és a természetes ár
viszonyát. Spencer, H elmélete, mely szerint az erők egyensúlyra törekszenek új
lendületet adott a gazdasági kutatásoknak is. Elterjedt az a felfogás, hogy
egyensúlyban a különböző irányba ható piaci erők kiegyenlítik egymást. Mindmáig
meghatározó jelentőségű az az értelmezés, amely a marginalizmust, a
határelemzést összekapcsolta az egyensúly kérdésével. A piaci erők intenzitása
eszerint határértékük nagyságával fejezhető ki. Egyensúlyban például a
határköltség megfelel a határbevételnek, vagy a fogyasztói egyensúly estén a
jövedelem utolsó kiadott forintjára jutó határhasznok egyeznek meg. 

**Egyszintű bankrendszer (One-tier banking system)** → A jegybank közvetlen
hitelkapcsolatban van a vállalatok és a lakosság széles körével, teljesíti
megbízásaikat. A volt szocialista országokban a gazdálkodás egy időszakát
jellemezte.

**Elbátortalanított munkavállaló (Discouraged worker)** → A feltevések szerint a
bérek csökkenése esetén a munkavállalók egy része - főleg a másodrendű munkások
csoportja -  elhagyja a munkapiacot. 

**Életösztön (Animal spirit)** → Keynes, J. M. által bevezetett fogalom, melynek
értelmében a beruházási döntések  nem alapozhatók meg megfelelően gazdaságossági
számításokkal, azok sokkal inkább magyarázhatók a vállalkozók életösztönével,
szubjektív megítéléseivel.

**Életszínvonal (Living standards)** → Az egyének vagy háztartások anyagi jólétének
szintje. A szakirodalom használja a gazdasági jólét (Economic welfare)
kifejezést is.

**Elfojtott infláció (Inflation suppressed, or repressed)** → Azt a jelenséget
nevezzük  elfojtott inflációnak, amelynek során a gazdaságban érvényesülő
inflációs tényezők nem jelenhetnek meg az árak emelkedésében a kormányzati
árellenőrzés következtében. 

**Elhalasztott kereslet (Deferred demand)** → A jövedelmek átmeneti csökkenése, az
árak anticipált süllyedése, új termék várható piaci megjelenése stb. miatt
későbbi időszakra ütemezett vásárlási szándék.

**Elosztási funkció (Distribution function)** → A költségvetési, valamint annak
részeként az adópolitikának a mikroegységek jövedelmekből és a vagyonból történő
részesedését befolyásoló hatása.

**Elosztási sémák, elosztási formák (Scheme of distribution)** → Elosztáson a
termelésben különböző funkciót betöltő csoportoknak a megtermelt termékekből
(NDP) történő részesedését értjük. Legismertebb, elméletileg a legnagyobb hatású
a határtermelékenységi elméletre épülő piaci elosztás. Eszerint a
tényezőtulajdonosok közötti kerül felosztásra a teljes NDP, tényezőik mennyisége
és határtermelékenysége alapján. Ez a modell tökéletes, egyensúlyi helyzetbe
kerülő piacot feltételez. Nem tökéletesen működő piaci mechanizmus esetén az
árveréses elosztási séma helyett/mellett megjelenhet az adagolás vagy kiutalás
és a sorbanállás. Előbbi lényege, hogy az (ön)kormányzat vagy más szervezet,
intézmény meghatározott kritériumok, érdemek alapján valósítja meg a termékek és
szolgáltatások elosztását. A sorban állók a) fizikai sorban állás; b) sorszám,
vagy c) érkezési sorrend alapján részesednek az egyensúlyinál alacsonyabb áron
beszerezhető cikkekből. 

**Előre-meghatározott (Predetermine)** → A tranzakció tényleges bekövetkezése előtt
kötött szerződésekben rögzített, predeterminált árak vagy bérek.

**Előre nem látott, nem várt infláció (Unanticipated inflation)** → A tényleges
inflációnak az anticipált, várt mértéket meghaladó része, zavarok, sokkok, nem
várt gazdasági jelenségek miatt bekövetkező, tartósnak bizonyuló áremelkedés. A
monetaristák szerint az inflációnak csak ez a része okoz gondot a gazdasági
szereplők kalkulációiban.

Elszámolási eszköz versus értékmérő funkció (Accounts function vs standard of
**value of money)** → A klasszikus közgazdák egy része – főleg a marxizmus – a
nemesfém-alapú pénzrendszerekben a pénz kiemelt jelentőségét belső értékével
magyarázta. A belső érték alapja – Pettytől kezdődően - a pénzérme
előállításához szükséges munkamennyiség. E felfogás szerint a pénz – mivel maga
is érték – képes mérni az áruk értékét. A klasszikus közgazdák többsége azonban
(többek között J. Bodin, D. Ricardo stb) – még az objektív értékelméletek hívei
is – a mennyiségi pénzelmélet alapján álltak, mely szerint a pénznek nincs belső
értéke. Ez esetben a pénz nem képes értékmérésre, csak a reálnagyságok pénzbeli
kifejezésére. A modern közgazdaságtan közel egy évszázada nem értelmezi az érték
kategóriáját sem az áruk, sem a pénz esetében, tehát nyilván értelmezhetetlen a
pénz értékmérő funkciója is. A pénz elszámolási eszköz, számbavételi eszköz
funkciója viszont nagyon gyakori, lényegében ez valósul meg minden esetben,
amelyben árösszegekről beszélünk, anélkül, hogy pénzmozgás történne (a
vállalatok üzleti terveinek készítésénél; leltár, mérleg összeállításánál; a
háztartások előzetes mérlegeléseinél, hogy ki tudnak-e jönni havi bevételeikből;
a lakás vagy tartós fogyasztási cikkek vásárlását megalapozó számvetéseknél
stb.)

**Elvárt, rezervációs bér (Reservation wage)** → A munkavállalóknak korábbi
munkahelyeiken kapott béreik, a bérajánlataik, egyéb információik alapján
határozott minimális bérigényük van. Ennél alacsonyabb bérajánlat esetén nem
fogadják el az álláslehetőséget. Ez nyilván magasabb, mint a hivatalosan
érvényes minimálbér.

**Endogén-változó (Endogenous variable)** → Egy változót endogénnek, belső
változónak tekintünk, ha értékét a modell belső feltételei, adottságai,
egyenletei határozzák, meg nagyságuk csak közvetve befolyásolható.

**Értékpapír (Securities)** → Elsősorban a hosszabb lejáratú pénzügyi aktívák -
részvények, kötvények, letéti jegyek, adósságlevelek stb.  - összefoglaló
elnevezése.  

**Euler-tétel (Euler’s theorem)** → Az Euler-tétel szerint elsőfokú homogén
termelési függvény és tökéletes piacrendszer esetén a teljes kibocsátás
felosztásra kerül a tényezők tulajdonosai között, nem létezik kizsákmányolás. A
kibocsátás ugyanis a megvásárolt tényezők mennyiségeinek és határtermékeinek
szorzatából képzett összeg, a tényezőtulajdonosok jövedelme pedig az eladott
tényezők mennyiségének és árának a szorzata. Tökéletes tényezőpiacok esetén a
tényezők ára megfelel határterméküknek. Az Euler-tételen alapul Samuelson
kimerítési elmélete.

**Euró (Euro)** → 1999-ben az Európai Unió tagországai (Dánia, az Egyesült Királyság
és Svédország kivételével) a tagországok közötti elszámolások bonyolítására
bevezették az eurót, mint elszámolási eszközt, amely 2002-től bankjegyként is
funkcionál. Az eurót a tizenketteken kívül Andorra, Monaco; San Marino, Vatikán
is a kezdettől alkalmazza, 2007-ben Szlovénia, 2008-ban Málta és Ciprus,
2009-ben Szlovákia, majd 2011-ben Észtország is bevezette az eurót. 

**Európai árfolyam-mechanizmus (European Exchange Rate Mechanism, ERM)** → Az
Európai Monetáris Rendszer részeként, azzal egy időpontban hozták létre,
amelyben az ECU bevezetésére készülő EU-tagállamnak legalább két évig tartania
kellett fizetőeszközét. A deviza az ECU-ben meghatározott árfolyama körül
+/-2,25%-ot ingadozhatott. A meghatározottnál nagyobb árfolyammozgásokat
pénzpiaci beavatkozások, illetve hitelügyletek voltak hivatva megakadályozni.
ERM célja, hogy csökkentse az árfolyam-ingadozást és segítse a pénzügyi
stabilitás megteremtését. 

**Európai árfolyam-mechanizmus II.(European Exchange Rate Mechanism, ERM II.)** →
1997-ben az amszterdami csúcson megegyezés született a megújított
árfolyam-mechanizmusról. Az ERM II-ben a deviza a belépéskor meghatározott, de
indokolt esetben változtatható központi árfolyam körül +/− 15%-os sávban
mozoghat. Az Európa Központi Bank hozzáférést biztosít egy rövidtávú kerethez
arra az esetre, ha az árfolyamsávot védeni kellene. 

**Európai Gazdasági Közösség (European Economic Community)** → 1957-ben a Római
Egyezmény aláírásával hozta létre Belgium, Franciaország, Hollandia, Luxemburg,
Nyugat-Németország, Olaszország. Célja a termékek, szolgáltatások a tőke és a
munka szabad áramlásának elősegítése, a közös agrárpolitika megvalósítása, a
szállítás fejlesztése. 1973-ban csatlakozott Dánia, Írország és az Egyesült
Királyság. Az Európai Szabadkereskedelmi Szervezettel 1977-ben vámuniót
létesítettek. 1982-ben Görögország, 1986-ban Portugália és Spanyolország is a
Közösség tagjává vált. 1992-ben aláírták a Maastrichti Szerződést, amely
1993-ban lépett életbe, ekkor változott a szervezet elnevezése Európai Unióra.
1995-ben az integráció Ausztriával, Finnországgal és Svédországgal bővült, majd
2004-ben csatlakozott a „big bang” keretében Ciprus, Csehország, Észtország,
Lettország, Lengyelország, Litvánia, Magyarország, Málta, Szlovákia, Szlovénia,
2007-ben pedig Bulgária és Románia. 1999-ben az akkori tagországok (Dánia, az
Egyesült Királyság és Svédország kivételével) bevezették az eurót mint
elszámolási eszközt, amely 2002-től bankjegyként is funkcionál. Az eurót a
tizenketteken kívül Andorra, Monaco; San Marino, Vatikán is a kezdettől
alkalmazza. 2007-ben Szlovénia is bevezette az eurót.

**Európai Központi Bank (European Central Bank, ECB).** → Az EKB a Gazdasági és
Monetáris Unió jegybankja 1998. 06. 01-én kezdte meg működését. Alapvető
feladata a közös monetáris politika alakítása, végrehajtása. A monetáris
politika intézményei és szereplői az EKB-n kívül a tagországok nemzeti
jegybankjai, valamint az Európai Bankok Központi Rendszere. 

Európai Monetáris Rendszer (European Monetary System; EMS) 1979-ben hozták létre
a tagállamok valutái közti árfolyam-ingadozás mérséklése és a közös
pénzegységben történő elszámolás biztosítása érdekében. Ennek keretében
döntöttek a párhuzamos valuta, az európai valutaegység (European Currency Unit;
ECU) bevezetéséről, amelyet az euró bevezetéséig használtak.  

**Európai Monetáris Unió (European Monetary Union; EMU)** → 1990. 07. 01. fektették
le az EMU alapjait, a tagországok közötti tőkemozgás liberalizálása, a verseny
elősegítése, az elszámolások megkönnyítése érdekében. 1992-ben azonban a font és
a líra kilépett az EMS-ből, ezért 1993-ban kényszerűségből +/− 15%-ra
szélesítették ki az ERM árfolyamsávját. Már 1992. 02. 07-én aláírták a
maastrichti szerződést. Ebben lefektették a teljes monetáris unió és az egységes
valuta létrehozásának elveit, kialakításának menetrendjét. Ekkor határozták meg
a belépéshez szükséges konvergencia-kritériumokat.  1999. 01. 01-én megszületett
az euró, számlapénz formájában. 2002. 01. 01-én érmék és bankjegyek tizenkét
ország bevezette az eurót. A tagok száma azóta tizenhétre emelkedett.

**Európai Újjáépítési és Fejlesztési Bank (European Bank for Reconstruction and
Development, EBRD)** → Az intézményt 1990 áprilisában hozták létre régiónk
országainak a nyitott piacgazdaságra történő átmenetének elősegítése, a magán-
és az egyéni vállalkozások ösztönzése céljából.

**Európai valutaegység (European Currency Unit; ECU)** → Az Európai Monetáris Rendszer
keretében létrehozott párhuzamos valuta, amelyet az euró bevezetéséig
használtak.  Árfolyamát a tagállamok valutaárfolyamainak súlyozott átlagaként
határozták meg. 

**Európai Gazdasági Közösség (European Economic Community)** → 1957-ben a Római
Egyezmény aláírásával hozta létre Belgium, Franciaország, Hollandia, Luxemburg,
Nyugat-Németország, Olaszország. Célja a termékek, szolgáltatások a tőke és a
munka szabad áramlásának elősegítése, a közös agrárpolitika megvalósítása, a
szállítás fejlesztése. 1973-ban csatlakozott Dánia, Írország és az Egyesült
Királyság. Az Európai Szabadkereskedelmi Szervezettel 1977-ben vámuniót
létesítettek. 1982-ben Görögország, 1986-ban Portugália és Spanyolország is a
Közösség tagjává vált. 1992-ben aláírták a Maastrichti Szerződést, amely
1993-ban lépett életbe, ekkor változott a szervezet elnevezése Európai Unióra.
1995-ben az integráció Ausztriával, Finnországgal és Svédországgal bővült, majd
2004-ben csatlakozott a „big bang” keretében Ciprus, Csehország, Észtország,
Lettország, Lengyelország, Litvánia, Magyarország, Málta, Szlovákia, Szlovénia,
2007-ben pedig Bulgária és Románia. 1999-ben az akkori tagországok (Dánia, az
Egyesült Királyság és Svédország kivételével) bevezették az eurót mint
elszámolási eszközt, amely 2002-től bankjegyként is funkcionál. Az eurót a
tizenketteken kívül Andorra, Monaco; San Marino, Vatikán is a kezdettől
alkalmazza. 2007-ben Szlovénia is bevezette az eurót.

**Expanzív fiskális politika (Expansive fiscal policy)** → Az állam az aggregát
kereslet és a gazdaság növekedését ösztönzi az autonóm beruházások, az állami
vásárlások fokozásával, az adók csökkentésével. Az állam kiadásait többnyire új
állampapírok kibocsátásával finanszírozza, ezért növekszik eladósodása. 

**Expanzív gazdaságpolitika (Expansive economic policy)** → Az aggregát kereslet
kiterjesztését, a reálszféra gyorsuló növekedését ösztönző összehangolt
gazdaságpolitika, amely a beruházások és az export ösztönzésével, az állami
vásárlások fokozásával, az adók és a reálkamatok csökkentésével, a valuta
leértékelésével kívánja céljait megvalósítani.

**Export multiplikátor (Export multiplier)** → Az export növekedése által kiváltott
GDP-bővülés, számszerű mértékének meghatározásához a GDP növekményt osztjuk az
export növekményével.   

**Export-orientált növekedés (Export-led growth)** → Az export lehetőségek bővülése
által kiváltott növekedés, melynek hatása érvényesül az exportra termelő
ágazatokon kívül a velük termelési kapcsolatban levő gazdasági szervezetekben
is. Ezzel kapcsolatos a „lokomotív-hatás”, azaz egy nagy gazdasági potenciállal
bíró gazdaság gyors növekedése az import-igények bővülésén keresztül gyorsítja a
a partner gazdaságok növekedését is. 

**Fejlett országok (Advanced countries)** → A fejlettség sok dimenziója közül egyet
vesz figyelembe az elhatárolásnál: az egy főre jutó GDP-t. Amennyiben egy adott
ország esetében ez az érték meghaladja az USA mutatójának 20 százalékát, az
ország fejlettnek számít.

**Fejlődő országok (Developing countries)** → A fejlettség sok dimenziója közül
egyet vesz figyelembe az elhatárolásnál: az egy főre jutó GDP-t. Amennyiben egy
adott ország esetében ez az érték elmarad az USA mutatójának 20 százalékos
nagyságától, az ország fejlődőnek minősül.

**Fekete piac (Black market)** → Általában a jegyrendszer időszakában létrejövő
adásvételek, amelyek esetében az ár eltér az árhatóság által megszabottól (pl.
meghaladja maximált árat).

**Fellendülés (Boom)** → Az üzleti (konjunktúra) ciklus kiterjedési, fellendülési
szakasza. Többnyire az alapirányzatnál lényegesen gyorsabb ütemű fejlődésre
alkalmazzák. 

**Feltörekvő piacok (Emerging markets)** → A fejlett országokhoz felzárkózni próbáló
országok (régiónk vagy a távol-keleti szféra) piacai. 

**Fisher-egyenlete (Fisher equation)** → Fisher felfogása szerint a nominális
kamatláb a reálkamatláb és az inflációs ráta összege (inom = ir+ Л’).

**Fisher pénzforgalmi egyenlete (Fisher equation of exchange)** → 1911-ben írt
munkájában terjesztette ki Bodin alapján a pénzforgalmi egyenletet, melyet a
következő alakban határozott meg: M*V = p*Q.

**Fizetési eszköz funkció (Means of payment)** → A pénz a fizetési eszköz funkciója
esetén az áruk és szolgáltatások, illetve a pénz mozgása időben szétválik,
gyakran árumozgástól független pénzmozgások mennek végbe (pl. adók, illetékek,
jóléti transzferek fizetése; hitelek felvétele és törlesztése; szabálysértési
bírságok kiegyenlítése stb.)

**Fogyasztás (Consumption)** → A háztartás (egyén), illetve a nemzet egésze által a
szükségletek kielégítésére felhasznált termékekéйs szolgáltatások összessége.
Praktikusan a kiadási szemlélet érvényesül, ugyanis a fogyasztásba
beleszámítanak az adott évben vásárolt tartós fogyasztási cikkek is, bár azok
még a további években is elősegítik tulajdonosaik szükségleteinek kielégítését. 

**Fogyasztási határhajlandóság (Marginal propensity to consume; MPc) automatikus
stabilizáló hatása** → Az üzleti ciklus kiterjedési szakaszában emelkedik az egy
főre jutó jövedelem is, ami a fogyasztási határhajlandóság csökkenését
eredményezi. A két tényező együttes következményeként a fogyasztási cikkek
iránti kereslet növekszik ugyan, de GDP-nél kisebb ütemben. Az üzleti ciklus
összehúzódási szakaszában süllyed az egy főre jutó jövedelem, ezzel egyidejűleg
emelkedik a fogyasztási határhajlandóság. A két hatás eredőjeként fogyasztási
cikkek iránti kereslet kevésbé esik vissza, mint a GDP. Összességében a
fogyasztási cikkek iránti kereslet, mint az összkereslet mennyiségileg
legfontosabb eleme a konjunktúra-ciklus során kevésbé ingadozik, mint a reál
GDP.

**Fokozatos áralkalmazkodás, árigazodás (Gradual price adjustment)** → A fő áramlat
rövid távú növekedési modelljére jellemző tulajdonság, a megváltozott
feltételekhez az árak csak lassan, a lejáró és újrakötött szerződéseknek
megfelelő mértékben alkalmazkodnak.

**Folyamatszabályozás (Process adjustment)** → Az adott gazdasági rendszer keretein
belül a célok megvalósítása érdekében hozott, alapvetően mennyiségi jellegű
döntések, eszközök összessége. Döntően a konjunktúra szabályozásához, a
növekedéshez, a termelési tényezők allokációjához, a jövedelmek újraelosztásához
kapcsolódnak. 

**Folyamatváltozó (Flow variable)** → Értéküket egy meghatározott időtartamra,
időszakra értelmezzük (pl. fogyasztás, kibocsátás, export).

**Forgalmi eszköz funkció (Medium of circulation function)** → A pénz a forgalmi
eszköz funkciójában az áruk és szolgáltatások forgalmát bonyolítja, közvetíti.
Ennek során az áru- és pénzmozgás egy időben , egymással szemben
(készpénz-kímélő fizetési módok esetén a szabályok biztosította késéssel)
valósul meg. 

**Forró pénz, spekulációs tőke (Hot money)** → A kedvező kamat (kamatprémium) az
adott országba vonzza a spekulációs tőkét, javítva ezzel az ország nemzetközi
fizetési  mérlegét. Addig marad, amíg másutt nem válnak előnyösebbé a
feltételek, emiatt nagyfokú bizonytalanságot eredményez. A forró tőkét gyakran
nevezik karvalytőkének.

**Fő áramlat hosszú távú modellje (Mainstream model of long-term)** → A tökéletes
piacrendszerre épülő árjelzéses modell, amelyben az aggregát kereslet és az
aggregát  kínálat egyaránt az árszínvonal függvénye. A modell állandói: a
technológia és a természeti tényezők; független változói: a fizikai tőkejavak
állománya és technikai szintje, a munka mennyisége és szakképzettsége, a
termelési és költség-függvények, a szükségletek, a preferencia-rendezés, a tőke
határhatékonyságára vonatkozó várakozások, a pénzkínálat, a kamatláb, a
fogyasztási határhajlandóság; függő változói pedig a kibocsátás és a
foglalkoztatás. A kamatmechanizmus összhangot teremt a megtakarítások és a
beruházások között, ezért a modell nem keresletkorlátos, a tényleges kibocsátás
megfelel a potenciálisnak.

**Fő áramlat rövid távú modellje (Mainstream model of long-term growth)** →
Alapvetően a  keynesi elméletre alapozott, nem árjelzéses modell, amelyben az
aggregát kereslet az anticipált jövedelmek (GDP) függvénye, az aggregát  kínálat
pedig az aggregát kereslet anticipált nagyságához igazodik. A modell állandói: a
technológia és a természeti tényezők, a fizikai tőkejavak állománya és technikai
szintje, a munka mennyisége és szakképzettsége, a termelési és
költség-függvények, a szükségletek, a preferencia-rendezés; független változói:
a tőke határhatékonyságára vonatkozó várakozások, a pénzkínálat, a kamatláb, a
fogyasztási határhajlandóság; függő változói pedig a kibocsátás és a
foglalkoztatás. A modellben az árak predetermináltak. A megtakarítás nemcsak és
nem elsősorban a kamatláb függvénye, mivel a beruházásokra is hatnak a kamaton
kívül különböző várakozások, ezért a két kategória egyenlősége csak
véletlenszerűen valósul meg. A modell emiatt keresletkorlátos, a tényleges
kibocsátás többnyire elmarad a potenciálistól, jellemző a GDP-rés.

**Friedman, Milton** → (1912-) F. Knight után a Chicago-i Iskola vezetője, 1976-ban
Nobel-díjjal ismerték el munkásságát. Módszertanilag a pozitív közgazdaságtan
képviselője. Az emberi tőke elméletének egyik létrehozója, a permanens jövedelem
hipotézis megalkotója. Jelentős szerepet vállalt a munkanélküliség természetes
rátája hipotézisének kimunkálásában, valamint a keynesi elmélet bírálatában.
Anna Schwartzcal közösen elemezte az USA monetáris történetét, e nagyszabású
művük nagy mértékben hozzájárult a mennyiségi pénzelmélet továbbfejlesztéséhez.  

**Gazdasági globalizáció (Economic globalisation)** → A gazdasági globalizáció
folyamatában a multinacionális és transznacionális vállalatok, a kereskedelmi
láncok, valamint pénzügyi befektetők a legjelentősebb nemzetközi intézményeken
keresztül a fennálló és az általuk is alakított jogi keretek között, saját
érdekeik alapján homogenizálják, és kiterjesztik a gazdasági és a politikai
szabályokat. Egyre inkább olyan környezetbe helyezik át egységeiket, ahol a
termelési (működési) költségek – különös tekintettel az élőmunka költségeire –
és az adók a legalacsonyabbak. Feltétele, hogy a befektetésre váró szabad
pénztőke áramlása előtt különösebb akadály ne legyen. Alapvetően
hatalmi-gazdasági folyamat. A globalizáció folyamata során a hagyományos
közgazdasági kategóriák (piac, verseny) nagy mértékben átértékelődnek. A
globalizáció kifejlődése a társadalom minden dimenziójára hatással van,
gyökeresen megváltoztatja a hagyományos felfogást. 

**Gazdasági növekedés (Economic growth)** → Általában a NDP reálnagyságának évi
százalékos emelkedéseként értelmezzük.

Gazdaságpolitika (Economic policy) →A kormánynak a nemzetgazdasági célok
megvalósítása érdekében hozott döntéseinek, elhatározásainak, cselekedeteinek az
összessége, amelyekkel a kormány a gazdaság folyamatait kívánja befolyásolni.
Alapvetően makroszintű közgazdasági kategória. A gazdaságpolitika a gazdaság és
a politika szimbiózisa, amelyet a kormány mint kollektíva határoz meg. 

**Gazdaságpolitikai szabály (Policy rule)** → A gazdaságpolitikai változók endogén
jellegét hangsúlyozó  gazdaságpolitikai felfogás szerint a gazdaságpolitika (a
kormányzat) viselkedésére, meghatározott jelenségekre adott válaszaira épül.
Ilyen összefüggés a reál GDP vagy a kamatláb adott szinten tartására, azoknak
célváltozóként való kezelésére irányuló monetáris politika. 

**GDP-rés (GDP gap)** → Egy adott időszakban a tényleges és a potenciális GDP
közötti különbség.

**Globalizációs peremgazdaság (Globalisation peripheral economies)** → A
makroglobalizáció folyamatában a multinacionális vállalatbirodalmak különböző
országokba telepített egységei alapvetően sorozatgyártást, összeszerelést
végeznek. Az egyes „fogadó” nemzetgazdaságokban a különböző multinacionális
cégek számára az ilyen gyártó-összeszerelő tevékenységet végző vállalatok
összességét nevezzük globalizációs peremgazdaságnak. Több országban ez vált
uralkodó gazdasági tevékenységgé. 

**Gresham törvénye (Gresham’s law)** → Gresham 1558-ban fogalmazta meg az
összefüggést, melynek eredeti formája szerint a rossz pénz kiszorítja az
országból a jót. A későbbiekben módosították az értelmezését: nem az országból,
hanem a forgalomból szorítja ki a rossz pénz a jót.

**Hanyatlás (Slump)** → A konjunktúra (üzleti) ciklus hanyatló, összehúzódási
szakasza, recesszió. 

**Hatékonyság vagy méltányosság (Efficiency versus fairness)** → Pártpolitikáktól
függetlenül ellentmondás jelenik meg a gazdasági hatékonyság és a társadalom
szereplőinek viszonylagos megelégedettsége (méltányosság, egyenlőség, humanitás)
között. Lényegét tekintve ez is a közgazdaságtanban gyakori trade off
kapcsolatok egyike. A méltányosság alapvetően elosztási kategória, a társadalom
gyengébb érdekérvényesítő képességű rétegeinek helyzetét, fogyasztását célzó
beavatkozás, amely korlátozza a felhalmozásra fordítható javak volumenét, a
kibocsátás, a termelés növelésének lehetőségeit. A mai fogyasztás–növelés
érdekében feláldozunk egy jövőben megvalósítható fogyasztás-növekményt
(opportunity cost). Nehezíti a döntést, hogy a megvalósulás időtartama alatt
megváltozik a társadalom összetétele (generációs probléma), nem megfelelően
kidolgozottak a jelenbeli és a jövőbeni szükséglet-kielégítés mérésének és
összehasonlításának módszerei, nem ragadható meg egyértelműen a társadalom
időpreferenciája. 

**Hazai termék (Domestic product)** → Az országhatárokon belül működő árutermelő
egységek által előállított összes végtermék.

**Helyi munkapiac (Local labour market)** → A nemzetgazdasági munkapiac földrajzi
felosztása, szegmentálása. Alapvető feltevés, hogy a munkavállalók lakóhelyük
körzetében kívánnak munkát vállalni. A nagyobb távolságok napi megtétele, az
ingázás költségei, időráfordítása, az emiatt visszaszoruló házkörüli
tevékenység, a „pszichikai terhek” mind ezt a feltevést támasztják alá. Ezek
miatt tartós különbségek létezhetnek az egyes területek bérszínvonalában, még
azonos képzettségű munkák esetében is. Nem határolhatók le ugyanakkor
egyértelműen a helyi munkapiacok, mivel minden munkavállalónak más a „helyi
munkapiaca”, amelyen kínálatával megjelenik

**Hitelesség (Creditibility)** → A hitelesség kategóriája azt jelzi, hogy a
gazdasági szereplők mennyire bíznak abban, hogy a gazdaságpolitika irányítói
követik deklarált céljaikat, kitartanak intézkedéseik mellett. 

**Holisztikus vállalatelmélet (Holistic theory of corporate)** → A felfogás szerint
a tulajdonosi és irányítói funkció nem különül el, a vállalat egységes egész,
mely a tulajdonos adekvát céljának, a profitmaximálásnak a megvalósítására
törekszik, ebből következnek az árakra és a kibocsátásra vonatkozó döntések. 

**Hüvelykujj szabály (Rule of thumb)** → A kidolgozott elméletekhez, az azokon
alapuló módszerekhez képest alkalmazott egyszerű összefüggések, amelyeken a
döntések alapulhatnak.

**Ikerdeficit (Twin deficits)** → A költségvetés és a nemzetközi fizetési mérleg
egyidejű deficitje.

**Inaktív népesség (Not in the labor force persons)** → A munkaképes korban lévő
egyének közül azok, akik nem dolgoznak és nem is keresnek munkát. 

**Infláció (Inflation)** → Az általános árszínvonal tartós emelkedése, a pénz
vásárlóerejének csökkenése, az idő dimenziójában. Nem minősül inflációnak a
rövid időszakot jellemző, konjunkturális áremelkedés.

**Inflációs ráta (Inflation rate)** → Az általános árszínvonal tartós emelkedése, a
pénz vásárlóerejének csökkenése, az idő dimenziójában, százalékos formában
kifejezve. 

**Integrációs sémák (Integration schemes)** → Többféle értelmezésben tárgyalja a
szakirodalom az integrációs sémákat, Fogalomtárunk Polányi Károly gondolataira
alapozva mutatja be ezeket. A sémák lényege annak bemutatása, hogy az önálló
(kis)közösségek miképpen kerülnek egymással gazdasági kapcsolatba egymással.
Polányi három sémát értelmez: a reciprocitást (viszonosságot), a redisztribúciót
és a piacot. Az első kettő egymás mellett létez(het)ett, hatottak egymásra az
archaikus társadalmakban. A keretükben megvalósuló cserék azonban nem
tekinthetők árucserének az egyenértékűség és az egyidejűség hiánya miatt, annak
ellenére sem, hogy létezett csere, a kereskedelem, használtak pénzt. Mindkettő a
társadalom, a közösség fennmaradását szolgálta, a beágyazott gazdaság
mechanizmusainak tekinthetők. A modern értelemben vett termelés-szabályozó
piacok Polányi szerint csak a 19. században jöttek létre, amikor a legfontosabb
termelési tényezők (munka, föld) áruvá váltak, így az árak mellett
értelmezhetővé vált az önköltség. 

**Intézményi Iskola (Institutional School)** → Az USA-ban szerveződött Veblen és
Mitchell hatására. A 20. sz. elején. Ráirányították a figyelmet arra, hogy a
mikroegységek gazdasági döntéseit, tranzakcióit jelentős mértékben befolyásolják
a gazdasági erőfölény kialakítása érdekében létrehozott gazdasági szerveződések,
valamint a társadalmi, politikai, jogi intézmények és a civil szervezetek. Az
intézmények a gazdaság fejlődésével párhuzamosan változnak. J. K. Galbraith a
vállalati irányításban hangsúlyozza a technostruktúra szerepét, azaz a
hagyományos vállalakozó nála háttérbe szorul. A részvénytársaságok a modern
tömegkommunikáció segítségével manipulálják a fogyasztót, ezért az nem képes
racionálisan dönteni. Nem a vevő „diktál”, hanem a termelők! A hatalom a
technostruktúra kezében van, amely nem profitmaximálásra törekszik, hanem
hatalma fenntartására. Nem kockáztat, de folyamatosan biztosítja a részvényesek
számára az elfogadható profitot. Fejleszti a céget, a technikát, a
gyártmányokat. A kiegyensúlyozott fejlődéshez igényli az állam gazdaságszervező
tevékenységét. Ez a felfogás a hagyományos közgazdaságtan egyértelmű
kritikájának tekinthető, amely ezeknek az intézményeknek a hatásait csak
érintőlegesen vette figyelembe.

**Irányítási, ellenőrzési funkció (Function of manager, control)** → A vállalat
irányításának, ellenőrzésének ellátása jogilag a tulajdonos(ok) feladata, a
modern, nagy részvénytársaságok korszakában azonban a tényleges irányítás,
ellenőrzés a vállalatok fizetett szakembereinek, menedzsereinek kezébe került.

Irányító pakett (Controlling packet) →Egy részvénytársaság részvényeinek az a
hányada, amely elegendő a társaság irányításához, döntéseinek, stratégiájának
meghatározásához. 

**Jóléti állam (Welfare state)** → A jóléti államra a vegyesgazdaság államának egy
speciális felfogása, jellemzője a piaci koordináció mellett érvényesülő
politikai koordináció. Gazdaságpolitikáját a keynesianus elméleti alapok
befolyásolják. Tágabb értelmezésben az állam minden tevékenységét beleértik,
feltételezik, hogy annak minden intézkedése a jólétet szolgálja, szűkebben az
állam feladata a szociális védőháló kialakítása. Az ingyenes vagy kedvezményes
egészségügyi ellátást, az oktatást, a lakástámogatást, bizonyos társadalmi
csoportoknak juttatott jóléti transzfereket értjük a kategória tartalmán. 

**Jóléti transzfer (Transfer payments, goverment)** → A kormányzat részről
magánszemélyeknek teljesített olyan kifizetés, amelyért azok közvetlenül nem
nyújtanak semmilyen szolgálatot (társadalombiztosítási kifizetések, munkanélküli
ellátás).

**Jövedelemadó (Income tax)** → Az egyének adóköteles jövedelmére (bér, osztalék,
kamat és egyéb bevétel) kirótt – általában progresszív - adó.

**Jövedelemazonosság (Income identity)** → A jövedelemazonosság szerint a képződött
jövedelmek megfelelnek a fogyasztási kiadások, a beruházások, a kormányzati
költekezés és a nettó export összegének. Ha utóbbiakat az aggregát kereslet
komponenseiként értelmezzük, akkor az összefüggés szerint a keresletnek
megfelelő kibocsátás jön létre, kereslet nagyságának megfelelő jövedelem
képződik.

**Jövedelemelosztási politika (Income distribution policy)** → A jövedelemelosztási
politika a jövedelmek piaci allokációját módosítja, a termelési tényezők
tulajdona alapján képződő elsődleges jövedelmek (funkcionális jövedelmek)
befolyásolását valósítja meg. A jövedelempolitika az egyes társadalmi csoportok
anyagi helyzetét érinti. 

**Jövedelem-újraelosztás elve (Redistribution of income principles)** → A piaci
folyamatok alapján képződő jövedelmek a tényezőtulajdonosoknál jelennek meg, az
általuk értékesített vagy bérbe adott tényezők volumenének és hatékonyságának
függvényében. Ez sérti a méltányosság elvét.  Az állami költségvetés ezért
elvonja az ily módon realizált elsődleges jövedelmek egy részét, és abból juttat
a nem munkaképes személyeknek, gyermekeknek, időseknek, fogyatékossággal
élőknek. Az állam jóléti transzfert folyósíthat szociálpolitikai
megfontolásokból is (pl. gyermekgondozási segély). 

**Jövedelmezőség, profitabilitás (Return on capital, profitability)** → A
reálfolyamatok esetében értelmezett hatékonysághoz hasonló, de attól az
ár-jellegű kategóriák önmozgása miatt lényegesen különböző fogalom. A tiszta
pénzbeli hozam és a befektetett pénztőke százalékos viszonyával mérhető.
Alakulása egyértelműen tükrözi a hatékonyság változását. Az eladási árak, az
anyag- és energiahordozók beszerzési árainak módosulása, a kamat- és a
bérköltségek, valamint a bérleti díjak időbeli mozgása is befolyásolja azonban a
mutatót, anélkül, hogy a fizikai ráfordítás-arányok változnának. 

**Kamat (Interest)** → A (pénz)kölcsön használatának ára, a használatért fizetett
ellenszolgáltatás. A neoklasszikusok szerint a kamat reálnagyság (a tőke
határtermelékenységén alapul), Keynes elméletében viszont nominális érték (a
spekulációs pénzkereslet és pénzkínálat határozza meg). 

**Kamatérzékenység (Interestsensitivity)** → Több dimenzióban alkalmazott mutató,
amely azt fejezi ki, hogy a kamatláb egy százalékos változására hány százalékos
mértékben reagál a vizsgált változó (meghatározható a beruházások, az export
stb. kamatérzékenysége).

**Kamatláb konjunktúrát fékező hatása (Boom in interest rates negative impact)** → A
konjunktúra kibontakozása során a reálkibocsátás növekedése miatt emelkedik a
tranzakciós pénzkereslet, ennek következményeként pedig – ceteris paribus - a
kamatláb.  Ennek következtében kevesebb magánberuházás indul, a vállalatok
csökkenő nemzetközi versenyképessége következtében korlátozottabbá válik a nettó
export, visszaesik a fogyasztási cikkek iránti kereslet növekedési üteme, tehát
lefékeződik, idővel megszűnik az aggregát kereslet növekedése. A kamatváltozás
miatt emelkedő átlagállandó költségek ugyancsak kedvezőtlenül érintik a
kibocsátást.

**Kamatprémium (Interest rate premium)** → A kamatprémium az országok közötti
tőkemozgások egyik magyarázatául szolgáló fogalom. A nemzeti valutában lévő tőke
hozamának és más valutákban, külföldön tartott tőkék hozamnak a különbsége. A
kamatprémium érdekében hajlandók a pénztulajdonosok pénzüket a dollár vagy euró
befektetésekhez képest kockázatosabb nemzeti valutába (forintba) fektetni.

**Kapitalizáció (Capitalization)** → Tőzsdei kapitalizáció, tőkésítés. 1) Egy
tőzsdére bevezetett cég összes részvénye árfolyamértékének összege. A vállalatok
egy része többféle részvényt bocsát ki, ezek strukturált tőkésítésűek. 2) A
tőzsdére bevezetett összes vállalatra is meghatározható a részvények
árfolyamainak összege. A gazdaság fontos mutatója a teljes tőzsdei kapitalizáció
és a GDP aránya. Ez például az USA gazdaságában 100 % fölötti érték.

**Kereslet alanyai** → Azok a gazdasági egységek, intézmények, szervezetek, amelyek
a kívánt javakat, szolgáltatásokat megvásárolják. A kormányzat költségvetésének
kiadási oldalán szerepelnek ugyan a jóléti transzferek, de a kereslet
alanyaiként azoknak a személyeknek a háztartásai jelennek meg, akik a
transzferek címzettjei és felhasználói.  

**Keresleti korlát (Demand constraint)** → A végtermékek piacán megjelenő
összkereslet, amely behatárolja a nemzetgazdaság kibocsátását, amely még
növelhető lenne az érvényes árakon eladásra kínált, de kihasználatlan termelési
tényezők termelésbe állításával. A keresleti korlátnak megfelelő kibocsátásnál
maximális az összes vállalat profitja. Általában szűkebb az erőforrás-korlátnál,
de lehet annál tágabb is. 

**Keresletszabályozás (Demand management)** → Kereslet-korlátos vagy
egyensúlyhiányos gazdaságban  a kormány keresletszabályozó (keresletbővítő)
szerepe, melyet főleg a fiskális, a monetáris, a jövedelem és az antiinflációs
politika eszközeivel valósít meg. 

**Készpénz, valuta (Currency)** → Szűkebben egy országban a forgalomban levő
pénzérmék és bankjegyek mennyiségét jelöli. Az angol nyelvű szakirodalom az
utóbbi időben átvette a köznyelvből a „Cash” kifejezést. Tágabb értelemben egy
ország valutáját értjük rajta.

**Keynes, John Maynard** → (1883-1946)  Marshall és Pigou tanítványa Cambridge-ben.
A pénzügyminisztérium képviseletében részt vett a párizsi béketárgyalásokon. Úgy
prognosztizálta a tervezett jóvátétel gazdasági következményeit, hogy azok
nemcsak a vesztesek, de a győztesek gazdaságát is tönkreteszik, ezért lemondott
funkciójáról. Döntését „A béke gazdasági következményei” c. munkájával
indokolta. Ezt követően Cambridge-ben oktatott, az Economic Journal szerkesztője
lett. Korai munkáiban a gazdaságpolitikában felmerülő kérdéseket elemezte,
elsősorban pénzügyi tekintetben. 1930-ban jelent meg nagyszabású műve, a
„Tanulmányok a pénzről”, majd 1936-ban korszakalkotó munkája „A foglalkoztatás a
kamat és a pénz általános elmélete”. E művében érdemben továbbfejlesztette a
pénzelméletet, felépített egy aggregát egyensúlyi modellt, kidolgozta  a
hatékony kereslet elméletét, a keresletkorlátos modell viselkedését valamint
logikailag indokolta az állam gazdasági szerepét. Bevezette a fogyasztási
határhajlandóság, valamint a tőke határhatékonyságának kategóriáit, kidolgozta a
multiplikátor-elméletet. Mindemellett különböző bizottságok tagjaként részt vett
a gazdaságpolitika alakításában, az angol küldöttség vezetője volt a
Bretton-Woods-i tárgyalásokon. 

**Kibocsátási rés (Output gap)** → Egy adott időszakban a tényleges és a potenciális
kibocsátás közötti különbség.

**Kimerítési elmélet (Exhaustion theory)** → Samuelson szerint elsőfokú homogén
termelési függvény esetén a tökéletes tényezőpiacok olyan tényezőjövedelmeket
határoznak meg, amelyek összességükben megfelelnek a kibocsátásnak, „kimerítik”
azt. Nincs „maradék”, amelynek elsajátítása esetén kizsákmányolásról lehetne
beszélni. A vállalkozók normál profitja nem tekinthető kizsákmányolás
eredményének, mivel az a vállalkozói szolgálatok, képességek piaci ára.
Samuelson kimerítési elmélete az Euler-tételen alapul.

**Kis, nyitott gazdaság (Small open economy)** → A nemzetközi árucsere szempontjából
nyitott gazdaságok közül azt tekinti a közgazdaságtan kis nyitott gazdaságnak,
amely mind export-, mind importpiacain árelfogadó. 

**Kiszorító hatás (Crowding-out effect)** → A kiszorító hatás értelmében a
potenciális szinten teljesítő gazdaságban a  kormányzat áruvásárlási kiadásainak
növelése csökkenti a háztartások fogyasztását és a magánberuházások volumenét.

**Kizsákmányolás (Exploitation)** →  A modern közgazdaságtan szerint bármely
termelési tényező tulajdonosával előfordulhat kizsákmányolás, ha az adott
termelési tényező ára tartósan elmarad annak határtermék-értékétől. A marxista
teória szerint csak a bérmunkást zsákmányolják ki, mivel csak az emberi munka
teremt értéket. Eszerint a kizsákmányolás idegen munka (az általa létrehozott
érték) ellenszolgáltatás nélküli elsajátítása.

**Klasszikus közgazdaságtan (Classical economics)** →  A közgazdaságtan alapvető
eszmeáramlata Adam Smith könyvének megjelenésétől (Vizsgálódás a nemzetek
gazdagságának természetéről és okairól, 1776.) -  amelytől a közgazdaságtudomány
létrejöttét is datáljuk -, John Stuart Mill szintetizáló művének (A politikai
gazdaságtan alapelvei, 1848.) kiadásáig terjedő időszakot fogja át. Ebben az
időszakban alkotott D. Ricardo, T. R. Malthus, J. B. Say, valamint W. N. Senior.
A korszak alapvető problémája a növekvő népesség megélhetésének biztosítása
volt, azaz a gazdasági növekedés kérdése. A kibocsátás fokozásának meghatározó
feltétele a munkamegosztás elmélyülése, a tőkefelhalmozás és a piacok
terjedelmének növelése. Jellegzetes gondolatok fogalmazódtak meg a népesség
alakulásával, a bérekkel (béralapelmélet), a fizetőképes kereslettel
kapcsolatban. A klasszikus közgazdák a szabadverseny hívei, amely szerintük az
erőforrás-allokáció leghatékonyabb módja. A ráfordítások alapján értelmezték az
árak mozgási centrumát, az értéket, amelynek egyik változata a
munkaérték-elmélet.  A kereslet és kínálat mechanizmusa az érték körül mozgatja
az árakat, amelyek változása szabályozza a termelést, részben a jövedelmeket
(utóbbiakra a társadalmi viszonyok is erős befolyást gyakorolhatnak).

**Komparatív statika (Comparative static)** → Az exogén változók két vagy több
időpontra vonatkozó értékei által meghatározott, két vagy több statikus
egyensúlyi helyzet összehasonlítása, anélkül, hogy az egyik egyensúlyi
helyzetből a másikba vezető folyamatot vizsgálná. 

**Konjunktúraciklus, üzleti ciklus (Trade cycle, business cycle)** → A termelés
(GDP) szabályszerű ingadozása hosszú távú alapirányzata, trendje körül. A
tevékenység kiterjedését összehúzódás követi, majd a szakaszok tovább
ismétlődnek.

Kormányzati adósság (Government debt)→ A kormányzat adósságállománya rövid
lejáratú értékpapírok vagy államkötvények formájában. Nem számít bele a kvázi
kormányzati intézményeknél (pl. jegybanknál) levő kötvényállomány. 

 Kormányzati hibák (Government failures)→A piaci hibák, tökéletlenségek
 korrigálása, kiigazítása közben a kormányzat által elkövetett hibák. Ezek
 származhatnak a kormányzati célok és eszközök politikai meghatározottságából
 is. A kormányzati hibák fontosabb okaiként az állami akciók bonyolultságán és
 következményeinek pontatlan előreláthatóságán kívül megemlíthetjük, hogy azok
 konzekvenciái tekintetében csak korlátozott ellenőrzési lehetőségekkel bír a
 kormány, valamint, hogy a politikusok és a köz szolgálatában tevékenykedők
 gyakran érdekeltek a speciális érdekcsoportok előnyére hozandó döntésekben
 (lobby).

**Kormányzati kiadások multiplikátora (Government expenditure multiplier)** → A
kibocsátás (GDP) növekménye, amelyet az aggregát keresletnek az az emelkedése
vált ki, amelyet a kormányzati kiadások egységnyi növelése idézett elő. 

**Költségvetés (Budget)** → Egy gazdálkodó szerv – vállalat, háztartás, állam –
tervezett bevételeinek és kiadásainak szembeállítása, egy adott meghatározott
időtartamra (általában egy évre) vonatkozóan.   

**Költség-haszon elemzés (Cost-benefit analyzis)** → Elsősorban a kormányzati
beruházások értékelésénél alkalmazott módszer, amely mind az előnyöket, mind a
kiadásokat tágabban értelmezi, mint a piaci megközelítésen alapuló, pénzügyi
jellegű beruházás-gazdaságossági számítások. A költség-haszon elemzés a
piaci-pénzügyi összefüggések mellett számol az extern, spillover hatásokkal,
ezeket az esetben is megkísérli figyelembe venni, ha azok pontosan nem
számszerűsíthetők. 

**Költségvetési hiány (Budget deficit)** → Az államháztartás bevételeket meghaladó
kiadása. A kormány bevételei között nem szerepelhetnek a felvett hitelek. A
hiány GDP-hez viszonyított nagysága alapvető fontosságú jellemzője a kormány
gazdálkodásának. A maastrichti kritériumok a hiány elfogadható mértékét három
százalékban határozzák meg. 

Költségvetési multiplikátor  (Fiscal multiplier)→ A költségvetési kiadások által
megindított hatás, amely kumulatívan növeli az aggregát keresletet. A
kínálatoldali közgazdaságtan szerint ez a hatás gyengébb, mint az ily módon
befolyó bevételek elvonásának az aggregát keresletet korlátozó hatása, az
adómultiplikátor. A kétféle multiplikátor „eredője” véleményük szerint
visszafogja az aggregát keresletet, ezért az adózás mértékét célszerű
korlátozni. Ez az egyik legfontosabb érvük az adóreform mellett, az állam
redisztributív funkciója és a fiskális politika ellen. 

**Közjavak (Public goods)** → Azok a javak, amelyek felhasználásából nem lehet, nem
célszerű vagy nem szokásos kizárni egy fogyasztót sem. Használatuknak nincs
másokat kizáró jellege, felhasználásuk rivalizálástól mentes, azaz minden
szereplő igénye szerint fogyaszthat belőle. 

**Közkézhányad (Free Float)** → Egy tőzsdére bevezetett részvénytársaság
részvényeinek az a hányada, amely olyan tulajdonosok birtokában van, akik
egyenként a részvények öt százalékánál kisebb pakettel rendelkeznek.   

**Külkereskedelmi mérleg (Balance of trade)** → A „látható tételek”, az összes
export és import egyenlegét mutatja. Egyenlege – többek között – sokat elárul az
illető ország nemzetközi versenyképességéről, és nagyságrendjénél fogva döntő
befolyással van a folyó fizetési mérleg egyenlegére.

**Laffer-görbe (Laffer curve)** → Annak az összefüggésnek az ábrázolása a
koordináta-rendszerben, mely szerint létezik a kormányzat adóbevételeit maximáló
adókulcs. Egy bizonyos szint után az adókulcsok további emelése csökkenti az
adóbevételeket. Ha az adókulcsok már ebben a tartományban vannak, akkor
csökkentésük esetén emelkednek az adóbevételek.

**Leontief-paradoxon (Leontief-paradox)** → A külkereskedelem Heckscher-Ohlin - féle
közelítése kimondja, hogy a tőkében szegény országok munkaigényes, a tőkében
gazdagok viszont tőkeigényes eljárással készült termékeket exportálnak. Leontief
az USA külkereskedelmi forgalmát vizsgálva ezzel ellentétes áruösszetételt
tapasztalt. Ezt az ellentmondást nevezi a szakirodalom Leontief-paradoxonnak. 

**Liberalizáció (Liberalization)** → A termelési tényezők, termékek, szolgáltatások
áralakulásának, áramlásának piaci alapra helyezése. 

**Likviditási csapda (Liquidity trap)** → A Keynes által bevezetett kategória
szerint a monetáris politika bizonyos feltételek között hatástalan lesz, a
pénzkínálat növelésének hatását  „elnyeli” a spekulációs szféra, az nem éri el a
reálszférát. A vagyontartók megfogalmazzák elképzelésüket a hosszú távú
egyensúlyi kamatlábról, amelyhez a tényleges kamatszintet viszonyítják.
Amennyiben a tényleges kamatláb nagyon alacsony, mindenki annak növekedésére
számít, tehát igyekszik megszabadulni a várhatóan süllyedő árfolyamú
kötvényektől, más értékpapíroktól (besszre spekulálnak). A jegybanki
interveniálás hatására növekvő pénzmennyiség a spekulánsok portfoliójába kerül,
azaz emelkedik a spekulációs pénzkereslet, nem valósul meg a várt
kamatcsökkenés.

**Logikai multiplikátor (Logic multiplier)** → A multiplikátor érvényesülése elvont,
absztrakt feltételrendszerben, kibontakozását logikai időben, ellenható tényezők
nélkül, mintegy „légüres gazdasági térben” vizsgáljuk. 

**Logisztika (Logistics)** → A termelési erőforrások, anyagok, termékek és az
információáramlás egységes rendszere. Beletartozik a beszerzés, raktározás,
készletgazdálkodás, anyagmozgatás, csomagolás, szállítás, valamint e
tevékenységek, folyamatok nyilvántartása, ellenőrzése.  

**Lokomotív-elmélet (Locomotive principle)** → Egy gazdaságilag számottevő
potenciállal rendelkező ország vagy régió aggregát keresletének növekedése más
országok termékei számára is piacot jelenthet, náluk is megindulhat egy
export-vezérelt növekedés. 

**L-S-W- tétel (L-S-W-batch)** → A gazdaságpolitika hatástalanságának tétele,
amelyet alkotói nevének kezdőbetűi alapján L-S-W tételnek is neveznek (Lucas,
Sargent, Wallace).  

**Maastrichti konvergencia-kritériumok (Maastricht convergence criteria)** → A
nemzeti valuta árfolyamának stabilitása, a fenntartható költségvetési pozíció és
a kamat-konvergencia. Ezek a monetáris kritériumok intenzív verseny esetén
meghatározzák a reálfolyamatokat, ezért végeredményben a reál-konvergenciát
segítik elő.

**Maginfláció (Core inflation)** → Az infláció speciális mérőszáma, amelyet a
statisztika megtisztít a legváltozékonyabb és a monetáris politikától leginkább
független termékek és szolgáltatások  (idényjellegű élelmiszerek-, üzemanyagok-,
gyógyszerek) áralakulásának hatásától.

**Makrogazdasági politika (Macroeconomic policy)** → A makrogazdasági politika
meghatározott célok és eszközök együttese. Magában foglalja egyrészt a
kormánynak a gazdaság egészére vonatkozó céljait, másrészt azt az irányítási és
ellenőrzési eszköztárat is, amelyekkel – szándéka szerint – a célokat képes
megvaló­sítani. A makrogazdasági politika céljai gyakorlatilag a közjó érdekében
megfo­galmazódott általános, mondhatjuk, immanens elképzelések, és mint ilyenek,
mindenféle politikával összeegyeztethetők, illetve a konkrét politikáktól
füg­getlenül figyelmen kívül nem hagyható célok. 

**Makroglobalizáció (Macro-globalisation)** → A makroglobalizáció folyamatában
sajátos munkamegosztás alakul ki a multinacionális vállalatbirodalmak különböző
országokba telepített egységei között. Az anyaországi központban végzik a K+F
tevékenységet, a gyártmány és gyártásfejlesztéssel kapcsolatos, valamint az
adaptációs kutatásokat.  A többi egységben alapvetően sorozatgyártást,
összeszerelést végeznek. Az egyes „fogadó” nemzetgazdaságokban a különböző
multinacionális cégek számára az ilyen gyártó-összeszerelő tevékenységet végző
vállalatok összességét nevezzük globalizációs peremgazdaságnak. Több országban
ez vált uralkodó gazdasági tevékenységgé. 

**„Markup” árképzés (Markup pricing)** → Az áralakító, árbefolyásoló pozícióban levő
vállalatok kínálati áraikat úgy határozzák meg, hogy átlagváltozó költségeikre
rátesznek egy tételt. Ez fedezi rezsiköltségeiket, illetve azokon felül
„elfogadható, tisztességes” mértékű nyereséget biztosít számukra.

**Mennyiségi pénzelmélet (Quantity theory of money)** → A közgazdasági vizsgálatok
egyik központi kérdése mindig is a pénz vásárlóerejének alakulása volt. Ennek
leginkább elfogadott magyarázata a mennyiségi pénzelmélet, amelynek modern
változatát I. Ficher fogalmazta meg 1911-ben. Alapjának a pénzforgalmi egyenlet
tekinthető: M * V = T * p . A forgalomban levő pénzmennyiség (M) minden egysége
egy adott időszak alatt többször cserél gazdát, ezt fejezi ki a pénz forgási
sebessége (V). Az ily módon „megtöbbszöröződött” pénzmennyiség bonyolítja le az
áruk és szolgáltatások adásvételét (T), a kialakult egyensúlyi árak (p) mellett.
Mivel a neoklasszikus felfogás szerint T megfelel a potenciális kibocsátásnak,
V-nek pedig tapasztalható egy egyensúlyi nagysága, amelytől csak ideiglenesen
tér el, ezért az árszínvonal alapvetően a pénz mennyiségétől függ. Az
árszínvonal pedig lényegében a pénz vásárlóerejének inverze, tehát a pénz
vásárlóereje is a pénzmennyiség függvénye.

**Mik-mak paradoxon (Mic-mac paradoxon)** → Az újkeletű kifejezésen a közgazdászok
azt értik, ellentmondás feszül a mikro- és a makrogazdaság között. Főleg a
globális peremgazdaságnak tekinthető országokban a vállalatok – főleg a
multinacionális cégek érdekeltségei - hatékonyan gazdálkodnak, a makrogazdaság
teljesítménye viszont lényegesen gyengébb. Nem kielégítő az államháztartás
szerkezet, túlzott az újraelosztás aránya, nem hatékonyak mechanizmusai, magas
az államháztartás hiánya, jelentős az eladósodottság.

**Mikroglobalizáció  (Micro-globalisation)** → A szakirodalom gyakran ezzel a
fogalommal jelöli az egyes országokban kialakuló-megerősödő kínai
kiskereskedelmi és éttermi láncot, a mögötte lévő ipari , mezőgazdasági és
kereskedelmi vállalatokkal, valamint az ezeket finanszírozó pénzintézetekkel
együtt. 

**Minimálbér (Minimum wage)** → A vállalatok által fizethető bérek alsó határának
törvényi szabályozása, lényegében a munkavállalókat védi a munkapiaci túlkínálat
illetve az oligopszonikus munkapiac negatív hatásaival szemben, amelyen a
reálbér elmarad a munka határtermék-értékétől. Tökéleteshez közeli
piacszegmensekben azonban a munka határtermék-értékét meghaladó minimálbér
korlátozza a foglalkoztatás szintjét.

**Mobilitás (Mobility)** → A dolgozók munkahelyek közötti mozgása. Fontosabb
típusai: migráció, vándoringázás, napi ingázás, földrajzi mobilitással nem járó
munkahely-változtatás.

**Modell (Model)** → A tudományos elemzés eszköze, amely az elemzés célja
ismeretében a valóságnak csak azokkal az elemeivel számol, amelyek adott
szempontból jellemzőek, fontosak, segítenek a megérteni a rendszert meghatározó
intézményi kapcsolatokat, viselkedési jellemzőket, technikai összefüggéseket. A
modellek szerepe a valóság magyarázata mellett főleg az előrejelzések
készítésben kiemelkedő.

**Monetáris transzmissziós mechanizmus (Monetary transmission mechanism)** → Az a
hatásmechanizmus, amellyel a központi bank az irányadó kamatláb
megváltoztatásával a piaci hozamokon és a valutaárfolyamon keresztül a gazdasági
aktorok fogyasztási és beruházási döntéseit, következésképpen az infláció
alakulását befolyásolja.

Multiplikátor-akcelerátor kölcsönhatás (Multiplier-accelerator interaction) →
Harrod nyomán Samuelson fejlesztette ki 1939-es művében. A folyamatot autonóm
beruházások indítják, amelyek növelik az aggregát keresletet. Erre az aggregát
kínálat emelkedése a válasz, melynek előállítása során több jövedelem képződik,
ami újabb kereslet-növekményt eredményez. Az ennek kielégítéséhez szükséges
termelés-bővítés már indukált beruházásokat tesz szükségessé, amelyek ismételten
növelik a keresletet. A folyamat felerősödve folytatódik. A fenntarthatónál
gyorsabb növekedés során fokozatosan bevonják a termelése a munkanélkülieket.
Ettől kezdve romlik a tőke-munka arány, csökken a hatékonyság, azaz a növekedés
beleütközik a teljes foglalkoztatás plafonjába, a növekedési folyamat megfordul.
A kölcsönhatás megjelölésére a szakirodalom szupermultiplikátor elnevezést is
használja.

**Munka iránti kereslet származékos jellege (Derived demand of labour)** → A munka
iránti kereslet – hasonlóan a termelési tényezők iránti kereslet többi típusához
- származékosnak tekinthető, mivel a tényezők iránti igény azoknak a
végtermékeknek a keresletétől függ, amelyek előállításához szükség van
közreműködésükre. Makrogazdasági szinten a munka iránti kereslet az aggregát
kereslet függvénye. 

**Munkakereslet (Labour demand)** → Az üzleti szervezetek és a közületi szektor
által adott időpontban, adott piaci helyzetben, adott reálbérek mellett
keresett, vásárolni szándékolt munkaóra-mennyiség különböző képzettségű
munkákból. A munka kereslete származékos jellegű, az üzleti szervezetek csak
annyi munkaórát vásárolnak, amennyinek a termékét profitmaximum mellett
értékesíthetik.

**Munkakínálat (Labour supply)** → A háztartások, mint tényezőtulajdonosok által
adott időpontban, adott munkapiacon, adott reálbérek esetén kínált
munkaóra-mennyiség.

**Munkanélküli (Unemployed)** → Az a munkavállalási  korban, megfelelő szellemi és
fizikai állapotban lévő, bérmunkavégzési lehetőséget aktívan kereső egyén, aki
a fennálló bérek mellett nem tudja munkakínálatát eladni. 

**Munkanélküliség (Unemployment)** → A munkanélküliek száma adott időpontban, adott
munkapiacon. Mind társadalmi, mind gazdasági szempontból kiemelkedő fontosságú
jelenség. 

**Munkanélküliségi csapda (Unemployment trap; Ut)** → A munkanélküliség „anyagi
vonzerejét” fejezi ki a mutató, amely arra az összefüggésre alapoz, hogy egy
adott munkanélküli korábbi munkajövedelmének mekkora hányadát kapja munkanélküli
ellátás formájában. Minél magasabb ez a hányad, annál kisebb a státuszváltás, a
foglalkoztatottá-válás előnye, annál gyengébb az új munkahely vonzása illetve
annál erősebb a csapdahelyzet kialakulásának valószínűsége.

**Munkanélküliségi segély (Unemployed benefits)** → A munkanélküliek a
munkanélkülivé válás időpontjától bizonyos időtartam alatt támogatásra
jogosultak.

**Napi ingázás (Daily commuting)** → A területi mobilitás olyan formája, amely
esetén a munkavállaló napi rendszerességgel közlekedik lakó- és munkahelye
között, vállalva szabadideje csökkenését, illetve az emiatt felmerülő
költségeknek a munkáltatója által nem finanszírozott részét.

**Naturális (közvetlen) termékcsere (Barter)** → Áruk cseréje pénz közbeiktatása
nélkül. Feltétele a két cserélő fél áruinak és szükségleteinek megfelelése,
szimmetriája.

**Nem bérjellegű jellemzők (Non wage attributes)** → A foglalkoztatás béren kívüli
jellemzői, mint a karrier-lehetőség, továbbképzés lehetősége, szakmai tekintély,
presztízs, munkavégzés fizikai feltételei, műszakszám, munkahelyi légkör,
foglalkoztatás biztonsága. Ezek kedvező alakulása összességében kompenzálhatja a
pénzbérek viszonylag alacsonyabb szintjét, illetve a béren kívüli jellemzők
kedvezőtlen összhatását csak magasabb nominálbérek ellensúlyozhatják. Szerepük
értelmezhető oly módon is, mintha a csak a bér függvényében meghatározott
munkakínálati függvény hatásukra teljes menetében eltolódna.

**Nem bérjellegű munkaköltség (Non-wage labour cost)** → Minden, a béren felül
megjelenő foglalkoztatási kiadás ebbe a kategóriába tartozik, így a
munkanélküliségi és társadalombiztosítás, a le nem dolgozott munkaidőre jutó
kifizetések, természetbeni és szociális juttatások, képzési költségek,
biztosítási alapokba történő befizetések.

**Nem kamatozó értékpapír (Interestless security)** → Azok az értékpapírok, amelyek
kibocsátáskor névérték alatti árfolyamon vásárolhatók meg, lejáratkor viszont
névértéken vásárolják vissza azokat. Vásárlójuk tehát nem kamatformában
realizálja jövedelmét, hanem azt a névérték és a vásárlási árfolyam különbsége
határozza meg. Amennyiben a névérték alatti árfolyam számításánál figyelembe
veszik a futamidőt és az érvényes kamatlábat, annyiban az eltérés pusztán
formai.

**Nem munkából származó jövedelem (Non-labour income)** → Munkapiacon kívül
létrejövő, tulajdonból származó jövedelmek (profit, osztalék, kamat, bérleti
díjak), valamint a transzferkifizetésekből képződő jövedelmek. A nem munkából
származó jövedelmek emelkedésével a munkavállalók csökkentik munkakínálatukat,
mivel a munkabérből vásárolható javak határhaszna egyre kisebb lesz, ezzel
párhuzamosan a szabadidő mind vonzóbbá válik.

**Nem várt, előre nem látott infláció (Unanticipated inflation)** → A tényleges
inflációnak az anticipált, várt mértéket meghaladó része. A monetaristák szerint
az inflációnak csak ez a része okoz gondot a gazdasági szereplők kalkulációiban.

**Nemzetgazdasági versenyképesség (Competitiveness of national economy)** → Az
utóbbi évtizedekben előtérbe került a versenyképesség nemzetgazdasági
dimenziója.  Az egyes országok vállalatai által a világpiacra vitt termékek
költségszínvonalában, műszaki-minőségi jellemzőiben koncentráltan tükröződik a
termék fejlesztésének, gyártásának és forgalmazásának makrogazdasági
feltételrendszere, a hátteret jelentő államigazgatási, oktatási, kutatási,
infrastrukturális, környezetvédelmi, társadalom-ellátási stb. alrendszerek
teljesítőképessége, a humán tőke szakmai színvonala, egészségi állapota,
mobilitási jellemzői. A nemzetgazdaságok versenyképességének fokmérője az export
volumene, a külkereskedelmi és a nemzetközi fizetési mérleg egyenlege, a term’s
of trade index alakulása. A megalapozott gazdasági-társadalmi versenyképesség
alapvető feltétele a vállalati versenyképességnek. 

**Nemzeti termék (National product)** → Egy adott nemzet tulajdonában lévő összes
árutermelő egység által előállított végtermék. 

**Nemzetgazdasági versenyképesség (Competitiveness of national economy)** → Az
utóbbi évtizedekben előtérbe került a versenyképesség nemzetgazdasági
dimenziója.  Az egyes országok vállalatai által a világpiacra vitt termékek
költségszínvonalában, műszaki-minőségi jellemzőiben koncentráltan tükröződik a
termék fejlesztésének, gyártásának és forgalmazásának makrogazdasági
feltételrendszere, a hátteret jelentő államigazgatási, oktatási, kutatási,
infrastrukturális, környezetvédelmi, társadalom-ellátási stb. alrendszerek
teljesítőképessége, a humán tőke szakmai színvonala, egészségi állapota,
mobilitási jellemzői. A nemzetgazdaságok versenyképességének fokmérője az export
volumene, a külkereskedelmi és a nemzetközi fizetési mérleg egyenlege, a term’s
of trade index alakulása. A megalapozott gazdasági-társadalmi versenyképesség
alapvető feltétele a vállalati versenyképességnek. 

Nemzetközi Valutaalap (International Monetary Fund, IMF) 1945-ben létrehozott
washingtoni székhelyű szervezet, amelynek tagja a független államok többsége. A
nemzetközi pénzügyi együttműködés, az árfolyamstabilitás, a gazdasági növekedés
elősegítése és a magas szintű foglalkoztatás megteremtése céljából alapították.
Feladata, hogy átmeneti pénzügyi segítséget nyújtson fizetési mérleghiánnyal
küzdő tagországainak. A tagok meghatározott kvóta (gazdasági súlyuk) szerint
járulnak hozzá az alaphoz, és a szervezettől ennek akár többszörösét kitevő
kölcsönöket vehetnek fel adósságaik törlesztéséhez.

**Nettó beruházás (Net investment)** → Az adott időszak bővítő beruházásainak
nagysága, a bruttó beruházások és a pótló beruházások különbözete. Ennek
mértékében növekszik a tőkejavak állománya. Finanszírozási forrása
makrogazdasági értelmezésben a jövedelem.

**Nettó export (Net export)** → Egy nemzetgazdaság külkereskedelmi forgalmának egyik
mutatója, a teljes export és a teljes import nagyságának különbsége, a
külkereskedelmi forgalom egyenlege. Behozatali többlet esetén a mutatószám
negatív előjelű értéki. A nettó export az aggregát kereslet egyik komponense. 

**Névérték (Nominal value)** → Egy értékpapír kibocsátási („ráírt”) értéke.

**Nominális horgony (Nominal anchor)** → A stabilizációs gazdaságpolitika által
referencia-értékként meghatározott nominális makrogazdasági változó (pénzbérek,
valuta-árfolyam, pénzkínálat). Ha sikerül a kiválasztott és a többi pénzbeli
változó közötti együttmozgást elérni, akkor megvalósulhat az inflációs cél.  

**Normatív közgazdaságtan (Normative economics)** → A közgazdasági elemzéseknek ez a
típusa nem leírja a megfigyelhető jelenségeket, hanem azzal foglalkozik, miként
kellene viselkedniük a gazdasági szereplőknek, mit kellene tenniük bizonyos
célok elérése érdekében. 

**Nyitott gazdaság (Open economy)** → Más nemzetgazdaságokkal (erőteljes) árucserét
és tőkeügyleteket folytató ország gazdasága. A nyitottság mértékét a
külkereskedelemi forgalom GDP-hez viszonyított arányával fejezhetjük ki. 

**Opció (Option)** → Szerződésben rögzített jog, adott áruk vagy értékpapírok
meghatározott áron történő, meghatározott határidőig megvalósítható vételére
vagy eladására. Létezik eladási, vételi és kettős opció. Lényegében spekulációs
ügylet, az árváltozás előnyét kívánják kihasználni, a vevő áremelkedésre, az
eladó árcsökkenésre számít

**Optimum  (Optimum)** → A legjobb, legkedvezőbb helyzet. Ennek elérésre törekszenek
az egyének, háztartások (haszonmaximum, szükségletek lehető legjobb
kielégítése), a munkavállalók (naptári nap felosztása munka- és szabadidőre), a
vállalatok (profitmaximum, költségminimumot biztosító tényezőkombináció),
társadalmi csoportok.

**Oszthatatlan termékek  (Indivibilities)** → A termékeknek illetve termelési
tényezőknek ez a tulajdonsága akadályozza, hogy az igényeknek megfelelően kisebb
részekre (végtelenül kis egységekre) osszák azokat. Az oszthatatlanság miatt a
függvények nem folytonosak, nem deriválhatók. 

**Osztható termékek  (Divibilities)** → A termékeknek illetve termelési tényezőknek
az a tulajdonsága, hogy az igényeknek megfelelően kisebb részekre oszthatók. A
tökéletes, végtelenül kis egységekre való oszthatóság feltételezése az alapja a
függvények folytonosságának, deriválhatóságának. 

**Óvatossági motívum (Precautionary motive)** → A pénzkereslet egyik kiváltó
tényezője, ez esetben előre nem látott kiadások fedezetére tartják a pénzt. A
váratlan kiadások finanszírozására hirtelen piacra dobott vagyontárgyak ugyanis
feltehetően csak alacsony áron és magas tranzakciós költségek mellett lennének
értékesíthetők

**Önmagukat megvalósító várakozások (Self-realizing expectations)** → A gazdasági
szereplők alapvetően várakozásaik alapján hozzák meg döntéseiket, hajtják végre
tranzakcióikat. Amennyiben az aktorok többsége hasonló várakozásokat alakít ki,
azok az általuk befolyásolt cselekvések következtében a gyakorlatban is
megvalósulnak. Ha kialakul az a vélekedés, hogy valami hiánycikké válik, a
vásárlók biztosítani akarják jövőbeli fogyasztásukat, ezért tartalékokat
halmoznak fel. Előrehozott keresletükkel kiszívják a termelői és kereskedelmi
készleteket, tehát az áruféléből valóban hiány alakul ki. Hasonló folyamatok
figyelhetők meg az értéktőzsdén: ha sokan besszre számítanak, eladják
értékpapírjaik nagy részét, emiatt ténylegesen is bekövetkezik az árfolyamok
csökkenése. 

**Összejátszás (Collusion)** → Vállalatok közötti megegyezés és ennek megfelelő
piaci viselkedés a verseny és az abból származó kockázatok, veszteségek
csökkentése érdekében. A szakirodalom összejátszásnak tekinti a hallgatólagos
megegyezéstől a hivatalos kartell-megállapodásig terjedő formákat.

**Pangás (Slump)** → A konjunktúra (üzleti) ciklus hanyatló, összehúzódási szakasza.
Szűkebb értelmezésben csak a jelentősebb, tartós, abszolút számokban megjelenő
visszaeséseket minősíti a szakirodalom pangásnak.  Enyhébb változat a recesszió,
amelyen csak gyakran csak a növekedési ütem csökkenését értik.

**Pareto-optimum a makrogazdaságban (Pareto-opimal macroeconomy)** → Pareto szerint
az esetben optimális a makrogazdaság helyzete, ha már egyetlen mikroegység sem
képes anélkül javítani a helyzetén, hogy legalább egy másiké ne csökkenjen.

**Paternalizmus (Paternalism)** → Az állam jellemző magatartásformája volt a
rendszerváltás előtti időszakban. Korlátozta a vállalatok gazdasági önállóságát,
az előírások, utasítások, a költségvetéshez fűződő kapcsolatok lehetetlenné
tették komolyabb nyereség képződését, ugyanakkor (gyakran indokolatlanul)
támogatta, segítette a veszteségesen működő egységeket. 

**Pénz (Money)** → Széles körben elfogadott és használt forgalmi, fizetési és
elszámolási eszköz (értékmérő). E funkciókat a pénz kialakulásának és
kifejlődésének folyamatában hosszú ideig az árupénz töltötte be (kiemelten a
nemesfémek), az utóbbi évtizedekben a belső értékkel nem rendelkező bankjegy
látja el ezeket a feladatokat. 

**Pénzfátyol (Veil of money)** → A neoklasszikus közgazdaságtan által bevezetett
kategória. Az iskola szerint minden összefüggés a reálszférában határozódik meg.
A számbavétel azonban a termékek és szolgáltatások sokszínűsége miatt csak
pénzben történhet, a reálnagyságok tehát csak a pénz „fátylán” keresztül
ragadhatók meg. A pénzfátyol megnehezítheti reálnagyságok pontos felmérését,
torzíthat.

**Pénz forgási sebessége (Velocity of circulation)** → A kategória azt mutatja, hogy
a forgalomban lévő pénzmennyiség milyen gyorsasággal mozog a gazdaságban, azaz
egy pénzegység egy meghatározott időszakban átlagosan hányszor cserél gazdát.

**Pénzillúzió (Money illusion)** → Keynes által bevezetett kategória, mely szerint a
gazdasági aktorok nem képesek szétválasztani a nominális és a reálváltozásokat.
Ez a keynesiánus elméletben elsősorban a munkavállalók viselkedését jellemzi. A
munkavállalók mindig fellépnek a pénzbérek csökkentése ellen, de a reálbérek
áremelkedések milatt bekövetkező csökkenése ellen kevésbé hevesen tiltakoznak. A
monetaristák szerint a pénzillúzió következtében a monetáris hatóság a
pénzkínálat növelésével ideiglenesen képes növelni az aggregát keresletet,
hosszabb távon azonban a gazdasági szereplők rájönnek tévedésükre, a pénzillúzió
szétfoszlik, és a pénzmennyiség növekedése áremelkedésben jelenik meg. 

**Pénz jellege (Money nature)** → a közgazdasági elméletek egy része a pénzt –
jellegét tekintve – semlegesnek tartja, azaz felfogásuk szerint nem képes
befolyásolni a reálszférában zajló folyamatokat. A teóriák másik része szerint
viszont a pénz aktív, azaz képes hatni a reálszféra történéseire.

**Pénzsemlegesség (Neutrality of money)** → A pénzkínálat változása nem befolyásolja
a reálnagyságokat, kiemelten a kibocsátást és a reálkamatot.

**Pénzteremtés (Creation of money)** → Az egyes országok jegybankjait emissziós
monopóliummal (kizárólag ezek az intézmények bocsáthatnak ki bankjegyet) ruházta
fel a törvényhozás. A kereskedelmi bankok rendszere a jegybank előírásainak
megfelelően, kötelezően letétbe helyezett bankjegyek ellenében bankszámlapénzt
teremthet.

**Piac az archaikus társadalmakban  (Market in archaic societies)** → A korai
társadalmak jelentős részében a csere, a kereskedelem színhelyei a kikötők
voltak. Ekkor a kereskedelem még nem profit-orientált, nem a kiviteli, hanem a
behozatali érdek dominált. Emiatt nem létezett intenzív kapcsolat, kölcsönhatás
a kereslet, kínálat és az ár között. Nem piacra termeltek, csak felesleg vált
áruvá. A föld és a munka még nem áru, áruk sincs, ezért a költségkalkuláció
lehetetlen. Az első árszabályozó piacok csak ie. 1000. körül jelentek meg, de
még ezeken sem áruk cserélődnek, nem szabályozzák a termelést. A piacok száma és
jelentősége csak a 16. századtól nőtt meg, de termelésszabályozó szerepük
ezeknek is korlátozott.

**Piackonform (Market conform)** → Olyan gazdaságpolitikai intézkedés, eszköz, amely
összhangban van a piacok működésével, nem korlátozza az ármechanizmust.

**Piaci koordináció (Market co-ordination)** → A jogilag egyenrangú, mellérendelt
eladók és vevők között végbemenő, önkéntes szerződésen alapuló tranzakciós
mechanizmus. Az alapvetően monetizált kapcsolatok az önérdeken alapulnak,
kiemelkedő fontossággal bírnak az árjelzések.  

**Politikai konjunktúraciklus (Political business cycle)** → Az alapvető
makrogazdasági mutatóknak a szavazók megnyerésére is visszavezethető
ingadozásai. A hatalmon levő kormány a választások előtt gyakran olyan – a
lakosság életszínvonalát kedvezően érintő - intézkedéseket foganatosít meg,
amelyeket a gazdasági feltételek nem indokolnak, rontják a gazdasági
hatékonyságot. A választásokat követően viszont az új kormány a hatékonyság
fokozása érdekében szigorít a jövedelem- és bérkiáramlás, valamint a jóléti
transzferek hozzáférésének szabályain. 

**Portfolió (Portfolio)** → Egyének, háztartások, szervezetek által tartott
eszközök, aktívák. Gyakran csak pénzügyi aktívákra értelmezik, de a
makroökonómia – elsősorban a monetarizmus – figyelembe veszi a dologi javakat és
az emberi tőkét is. Ez a tágabb értelmezés feltétlenül szükséges a monetaristák
kereslet-magyarázatához.

**Potenciális kibocsátás (Potential output)** → A nemzetgazdaság tartósan
fenntartható legmagasabb kibocsátása, amely nem vezet az infláció
felgyorsulásához. A potenciális kibocsátás fogalma – az inflációs megkötés
nélkül – értelmezhető ágazati és vállalati szinten is. 

**Potyautas-jelenség (Free rider problem)** → A közös javak fogyasztása során
tapasztalható jelenség. E javak fogyasztásából nem zárható ki a csoport egyetlen
tagja sem. Egyesek nem kívánják megfizetni a felmerülő költségek rájuk eső
részét, ezért nem az igazi fogyasztási és - ebből következő – fizetési
hajlandóságukat nyilvánítják ki. Arra számítanak, hogy a csoport többi tagja
vállalja a költségeket. 

**Pozitív közgazdaságtan (Positíve economics)** → A közgazdasági elemzéseknek ez a
típusa leírja a megfigyelhető jelenségeket, nem azzal foglalkozik, miként
kellene viselkedniük a gazdasági szereplőknek, mit kellene tenniük. Nem
értékítéleteket, hanem csak tényekkel alátámasztható, empirikusan igazolható
állításokat fogalmaz meg.

**Predeterminált bérek (Predetermine wages)** → A munkaszerződés megkötésekor
rögzített nominálbér, amely független a munkapiacon bekövetkező, a munka
keresletében és kínálatában végbemenő változásoktól. A bérek predeterminált
jellegén nem változtat érdemben a bérek – esetleg ugyancsak szerződésben
meghatározott – indexálása sem. Utóbbi ugyanis nem a munkapiac változásait
érvényesíti, hanem a pénz vásárlóerejének csökkenését hivatott kompenzálni. 

**Profit oldalról induló (Profit-„tolta”) infláció (Profit push inflation)** →  A
profit-tolta infláció elmélete szerint az inflációt az áralakító pozícióban lévő
vállalatok profitmaximálási törekvése váltja ki, amelyek profitjuk növelése
érdekében emelik termékeik árát. 

**Racionalitás (Rationality)** → Egy adott gazdasági szereplő olyan döntései,
cselekvése, amely összhangban van a preferenciái alapját képező axiómákkal,
értékekkel, szabályokkal.

**Ragadós árak (Sticky prices)** → A fogalom azt jelzi, hogy az árak nem reagálnak
azonnal a kereslet változásaira. Az árak „beragadhatnak” a keresletváltozás
előtti szinten, mert az árakat érvényes szerződések rögzítik (predetermináltak),
vagy mert az eladók „kivárnak”: addig nem módosítják az árakat, amíg nem mérték
fel kellően az új piaci feltételeket. Az alkalmazkodás gyakran hónapokat is
igénybe vehet.

**Ragadós bérek (Sticky wages)** → A kategória azt jelzi, hogy a bérek nem reagálnak
azonnal a munka iránti kereslet változásaira. A bérek „beragadhatnak” a
keresletváltozás előtti nívón, mert azokat érvényes szerződések rögzítik
(predetermináltak). Az alkalmazkodás gyakran hónapokat, vagy egy egész évet is
igénybe vehet (indexálás).

**Reálárfolyam (Real exchange rate)** → Meghatározott termékek, szolgáltatások és
termelési tényezők meghatározott csoportjának azonos valutákban kifejezett
relatív árait, vagy költségeit, végső soron a belföldi és a külföldi ár- vagy
költségszintet hasonlítja össze. A kiszámított mutató értékével kell korrigálni
a nominális árfolyamot. Csökkenése a versenyképesség növekedését, emelkedése
annak romlását fejezi ki. 

**Reálpénzmennyiség (Real money balances)** → Reálpénzen egy adott nominális
pénzmennyiségen vásárolható áruk és szolgáltatások összességét értjük, nagyságát
a pénzmennyiség és az árszínvonal hányadosa határozza meg. 

**Reciprocitás (Reciprocity)** → Az archaikus társadalmak egyik integrációs sémája,
amelyben már kialakult a csere. Család és rokonság alapján szerveződött. Mivel a
csere nem egyidejű, ezért a viszonzást vallási, rituális szertatások közepette
bonyolították, a motivációban is jelentős szerepet kaptak a vallási előírások.
Alapvetően különbözik az árucserétől: ez a közvetlen termékcsere ugyanis nem
egyenértékű, nem egyidejű, az alkudozást szégyenletesnek tartották. Nem
szükségszerűen kétoldalú: „A” családban a férfi a saját nőtestvérei családjának
adott terméket, „A” család pedig a feléség fivéreitől kapott különböző javakat.
Emiatt fontos jellegzetesség a szimmetrikus társadalmi berendezkedés. 

**Redisztribúció (Redistribution)** → Az alapközösségek integrációjának ez a sémája
a társadalom centrális felépítésén alapult, az ókori (adó)birodalmak (ilyen volt
Hammurabi Babilóniája, vagy az egyiptomi Új Birodalom) elosztási formája volt. A
termelés (zsákmány) nagy részét beszolgáltatták, raktározták és elosztották a
birodalom különböző területei között. Az egyes tartományok így hozzájuthattak
olyan cikkekhez is, amelyeket kedvezőtlen adottságaik miatt nem tudtak
előállítani. Általában jelentős kizsákmányolással járt együtt, az
újraelosztásban politikai- és osztályszempontok érvényesültek. A felső rétegek
azonban nem pusztán kizsákmányolnak, hanem szervezték a termelést, a
munkamegosztást. A raktározás és nyilvántartás funkciójából fejlődött ki az
egyik első egyenértékes, az árpapénz. Bizonyos értelemben a redisztribúció is
csere, de nem tekinthető árucserének, hiányzik az egyenértékűség és az
egyidejűség mozzanata. Sok tekintetben hasonló a hűbérurak szerepe: ellátták a
birtokon lakók védelmét, megvalósítottak bizonyos fokú közigazgatást,
bíráskodtak, utakat, hidakat építtettek, figyelmet fordítottak a
folyószabályozásra, élelmiszer- és vetőmag-tartalékokat gyűjtöttek, amiből
kisegítették a vészhelyzetbe kerülőket. Természetesen a pozitív funkciók
ellátása mellett a birtokon élőket jelentősen ki is zsákmányolták. 

**Regisztrált munkanélküliek (Registered unemployment)** → A nemzetközi szakirodalom
azokat tekinti regisztrált munkanélkülieknek, akiket a munkaközvetítő irodákban
nyilvántartásba vettek és alkalmasak munkavégzésre. A regisztrált munkanélküliek
száma kisebb, mint a tényleges munkanélkülieké. Sok munkanélküli ugyanis, aki a
regisztrációval nem jut semmi kedvezményhez, előnyhöz, nem regisztráltatja
magát.

**Rendszerszabályozás (Regulation of system)** → A gazdaság működését elősegítő,
biztosító döntési és információs intézmények kialakítása, hatáskörük
meghatározása. Ennek keretében az állam meghatározza az aktorok jogait,
kötelességeit. 

**Resriktív gazdaságpolitika (Restrictive policy)** → Az aggregát kereslet
kiterjesztését, a reálszféra gyorsuló növekedését ösztönző összehangolt
gazdaságpolitika, amely a beruházások és az export ösztönzésével, az állami
vásárlások fokozásával, az adók és a reálkamatok csökkentésével, a valuta
leértékelésével kívánja céljait megvalósítani.

**Részleges egyensúly  (Partial equilibrium)** → 1) A Cambridge-i Iskola elemzésének
jellemzője, miszerint az egyensúlyt egyetlen termék piacán elemzi, feltételezve,
hogy ennek a piacnak a változásai nem érintik a többi piac helyzetét. 2) A
makrogazdaságban a végtermékek piacán és/vagy a pénzpiacon egyensúly alakul ki,
de a termelésit tényezők illetve a közbülső javak piacai egyensúly-hiányosak.

**Ricardo-féle ekvivalencia (Ricardian equivalence)** → Ricardo eredeti feltevése az
volt, hogy a kormányzatok kiadásaikat adókból vagy kötvények kibocsátásából
fedezhetik, a két finanszírozási forrás egymás rovására változhat. Az
összefüggést a Racionális várakozások iskolájának prominens képviselője, R.
Barro öntötte modern formába, amellett érvelve, hogy a kormányzati adópolitika
is hatástalan. A családok ugyanis – állítja -  fogyasztási keresletük
meghatározásánál nemcsak folyó jövedelmüket veszik alapul, hanem annak időbeli
változásait is. Az adókulcsok csökkentése esetén nem költik el a náluk maradó
jövedelemrészt. Tudják ugyanis, hogy a kormányzatnak az adók csökkentésének
pótlására kibocsátott kötvényeket idővel vissza kell vásárolnia, ami csak az
adókulcsok emelése esetén lehetséges. Barro szerint tehát a háztartások
gondolnak döntéseik meghozatala során a jövőre, sőt az annyira távoli jövőre is,
amely horizonton egy kormányzati döntés következményei még hatnak. J. Tobin
viszont az adópolitikát hatásosnak tekinti. Szerinte a kormány recesszióban dönt
az adókulcsok csökkentése mellett. Ezzel számolnak a háztartások is, ezért
elköltik a náluk maradó jövedelemtöbbletet. Az aggregát kereslet növekedésével
emelkedik a GDP, nőnek a jövedelmek. Az adóalap emelkedésével viszont
változatlan kulcsok mellett is nő az adóbevétel, amiből a kötvények
visszavásárolhatók. 

**Roncsgazdaság (Wreck Economy)** → Elsősorban szociológiai meghatározottságú
kategória,  amely a  modernizáció előtti, alapvetően önellátó családi és
rokonsági gazdasági egységek láncolata, a modernizáció előtti termék- és
szolgáltatás-csere fűzi őket össze. Forrásai a volt veszteségtermelő szocialista
vállalatok, azok az egységek, amelyeket a külföldi tőke csak a
piacfelvásárlásért privatizált, majd sorsára hagyott. Többségük
kényszervállalkozás. Az ezekből élő lakosság kitörési lehetőségei nagyon
korlátozottak.

**Rövidebbik oldal meghatározó szerepe (Shorter side a decisive role)** → A
disequilibrium modellek esetén  az ár (bér) hat a keresletre és kínálatra, de a
visszahatás nem érvényesül. A rögzített vagy rugalmatlan árak és bérek esetén
ezért nem alakul ki az egyensúly, a tranzakciók, az adás-vételek számát a
rövidebbik oldal, a kereslet és a kínálat közül a kisebbik határozza meg. 

**Say, Jean Baptiste** → (1767-1832.) A klasszikus iskola egyetlen nem Angliában
alkotó tagja. Ő különítette el a javak termelését, elosztását és fogyasztását.
Szerinte a termelés elsősorban hasznosságok létrehozása, értékelmélete már
szubjektív értékelmélet. A hasznosság létrehozásában a munka, tőke és a föld
egyenrangú szerepet játszik. Say nevéhez fűződik a vállalkozó funkciójának
felismerése, elválasztása a tulajdonosi funkciótól. Rendszerében először kapott
szerepet a jövedelemelosztás magyarázatában a termelékenység. Az egyensúlyi
elemzés előfutára. A szakirodalomban fontos, érdekes szerepet játszik
piacelmélete, a Say-dogma. Eszerint a tényezőtulajdonosok annyi termelési
tényezőt kívánnak értékesíteni, hogy bevételük éppen fedezze fogyasztási
kiadásaikat. Így a termelésben képződő jövedelmek mind keresletté válnak, és
piacot jelentenek az előállított termékek számára. A piac tökéletesen
szabályozza a gazdaságot, a kialakult helyzeten csak ronthat a kormányzat
interveniálásaival.

**Say-törvény, Say- dogma** → Say piactörvénye a neoklasszikus közgazdaságtan
meghatározó összefüggése. Elmélete szerint a tényezőtulajdonosok annyi termelési
tényezőt kívánnak értékesíteni, hogy bevételük éppen fedezze fogyasztási
kiadásaikat. Így a termelésben képződő jövedelmek mind keresletté válnak, és
piacot jelentenek az előállított termékek számára. Modernebb felfogásban a
termelési tényezők mennyiségeinek és határtermelékenységeinek szorzataiból
képzett összeg egyenlő a tényezők mennyiségeinek és árainak szorzatából képzett
nagysággal.

**Schumpeter, J. A.** →  (1883-1950) Osztrák származású közgazda, de nézeteit inkább
a Lausanne-i Iskola gondolatvilága alakította. Első igazán jelentős tanulmánya
1912-ben jelent meg, majd 1932-ben publikálta „Az üzleti ciklusok”, 1939-ben
pedig  „A gazdasági fejlődés elmélete” c. könyveit. A témakörök elmélyült
elemzése mellett híressé vált a szakirodalomban a vállalkozó innovatív
szerepének leírása, az innovációk növekedésben játszott szerepének bemutatása.
1947-es munkájában a vállalati méretek további növekedésével számol, emiatt úgy
látja, hogy bealkonyult a vállalkozók, az „ipar kapitányainak” korszaka,
helyüket a bürokratikus vállalatirányítás veszi át. Befejezetlen,
elmélettörténeti  műve, „A gazdasági elemzés története” mindmáig témakörében az
egyik legautentikusabb forrásmunka.

**Slumpfláció: (Slumpflation)** → A  stagfláció súlyosabb változata, amelyet a
kibocsátás jelentősebb mértékű visszaesése, gyorsan növekvő munkanélküliség és
súlyos infláció jellemelz.

**Smith, Adam** → (1723-1790) Skót közgazda és filozófus, a glasgowi  és az oxfordi
egyetemeken folytatta tanulmányait. Edinburghban, majd Glasgowban
erkölcsfilozófiát oktatott, előadásaiban egyre inkább előtérbe kerültek a
gazdasági összefüggések. Később Buccleugh herceg nevelését irányította, az ő
kíséretében jutott el Franciaországban, ahol kapcsolatba került a
fiziokratákkal. Átvette és továbbfejlesztette gazdaságtani rendszerüket,
szerinte már az ipari tevékenység is produktív. Smith is a természetes rendet
helyezi a középpontba. Ez úgy valósul meg, hogy az emberek istentől beléjük
oltott ésszerűség alapján tevékenykednek, amit a gazdasági törvények
szabályoznak, az embereket „láthatatlan kéz” vezeti. Mindehhez a gazdasági
szabadság, a szabad verseny feltételei kellenek. Az állam szerepét nem veti el,
az szükséges a honvédelem, a belső rend és igazságosság, az infrastruktúra
fejlesztése és közszolgálatok (pl. közoktatás) biztosítása érdekében. A
növekedés legfontosabb tényezője a munkamegosztás, ami elősegíti a technikai
fejlődést és a tőkefelhalmozást is. Az árak a természetes ár (érték) körül
ingadoznak a piaci viszonyok hatására, amit a költségek határoznak meg. Smith a
különböző történelmi korszakokra elérően definiálta az értéket, de mindegyik
értékelmélete objektív, tényezőköltségeken alapul. Egyikben meghatározó a
munkaráfordítás, ezt tekintette Marx „tudományos értékelméletnek”, amelyet
átvett rendszerébe. 1776-ban jelent meg alapvető műve, a „Vizsgálódás a nemzetek
jólétének természetéről és okairól”. Ezzel a közgazdaságtan a kor tudománya
lett, ettől tekintik a közgazdaságtant tudománynak, tudományos rendszernek.

**Sorbanállás (Queuing)** → Nem, vagy nem megfelelően működő piaci, árveréses
elosztási séma helyett/mellett megjelenő elosztási forma. A sorban állás lehet
a) fizikai sorban állás; b) sorszámos; c) érkezési sorrend szerinti. 

**Stabilitási és Növekedési Paktum (Stability and Growth Pact)** → Az 1997-es
amszterdami tanácskozáson elfogadott politikai megállapodáson és két kapcsolódó
rendeleten alapul. A gazdasági feszültségek megelőzése érdekében az unió
felügyeli a tagországok költségvetési egyenlegének alakulását, koordinálja,
összehangolja azok gazdaságpolitikai instrumentumait. Ha ennek ellenére mégis
jelentős a költségvetési hiány, akkor a túlzott deficit eljárását alkalmazzák.

**Stabilizáció (Stabilization)** → Annak a gazdaságpolitikai célnak a megvalósítása,
amely a gazdaság teljesítményének időbeli hullámzását, a sokkhatások
következményeit kívánja csökkenteni, megszűntetni. Ez a felfogás elsősorban
Keynes elméletéből következik, aki a gazdasági növekedés, a magasabb
foglalkoztatás elérése érdekében fiskális és monetáris eszközök alkalmazását
tartotta szükségesnek.

**Stabilizációs politika (Stabilization policy)** → Az állam céljainak és
eszközeinek összessége, amelyekkel a stabilizációt, a gazdaság kiegyensúlyozott
fejlődését kívánja elérni, fenntartani. A stabilizációs politika értelmezhető
konjunktúraszabályozásként, azaz a kormány azon intézkedéseinek összességeként,
amelyeket a makrogazdasági mutatóknak a kitűzött célértékektől való eltéréseinek
megszüntetésére érdekében valósít meg.  A stabilizációs politika felfogható a
válságkezelés cél- és eszközrendszereként is.

**Stagfláció (Stagflation)** → Tartós, de kisebb mértékű recesszió,
kibocsátás-csökkenés, amelyet növekvő munkanélküliség és gyors
árszínvonal-emelkedés kísér.

**Strukturális alapok (Structural funds)** → Az Európai Unió költségvetésének
mintegy harmadát fordítja a szerkezetváltások elősegítésére. Az alapok kizárólag
kiegészítő hozzájárulást jelentenek a nemzeti programokhoz. Azok a régiók
részesülhetnek belőlük, amelyekben az egy főre jutó GDP nem éri el az uniós
átlag 75 százalékát.

**Struktúrapolitika (Structure policy)** → A gazdaság szerkezeti átalakulását, az
átalakulás elősegítését célzó gazdaságpolitika. A struktúrapolitika offenzív,
amennyiben a piaci változásokat felerősíti, időben gyorsítja a gazdasági
potenciál növelése, a nemzetközi versenyképesség fokozása érdekében. Defenzív,
amennyiben politikai, stratégiai, regionális megfontolásokból lassítja a
szerkezetváltást. 

**Szabadcélú profit (Discretionary profits)** → A profitnak az a része, amely azon a
minimumon felül képződik, ami a részvényeseket osztalék formájában  a részvények
megtartására motiválja. Elsősorban a vállalat O. E. Williamson által elemzett
menedzseri felhatalmazásos modelljében használt kategória.

**Szabadidő ára (Price of free time)** → A szabadidő egy órájának ára . opportunity
costként értelmezve – a reálórabér. A munkavállaló úgy képes növelni egy órával
szabadidejét, hogy kevesebbet dolgozik de le kell mondania az egy órai
reálbérről is.

**Szabad tartalék (Excess reserves)** → A kereskedelmi bankoknál a kötelezően előírt
tartalékon felül lévő tétlen pénzösszeg. 

**Származékos jövedelem (Secondary income)** → A jövedelmeket elsődlegesen a
termelésben működtetett termelési tényezők tulajdonosai realizálják. Az
improduktív szektor szereplői az elsődleges jövedelemtulajdonosoknak adják el
szolgáltatásaikat, ily módon jutnak származékos jövedelemhez. 

**Származékos, származtatott kereslet (Derived demand)** → A termelési tényezők
iránti kereslet tekinthető származékosnak, mivel a tényezők iránti igény azoknak
a végtermékeknek a keresletétől függ, amelyek előállításához szükség van
közreműködésükre. Ennek megfelelően például makrogazdasági szinten a munka
iránti kereslet alapvetően az aggregát kereslet függvénye. 

**Szenvedési mutató (Misery index)** → A lakosság jólétét negatívan érintő két
mutató, a munkanélküliségi ráta és az inflációs ráta összege.

**Szupersemlegesség (Super neutrality)** → A Racionális várakozások iskolájának
feltevése, mely szerint a pénzkínálat növekedési ütemében bekövetkezett változás
hosszú távon sem hat a reálszférára. Ebből következően tagadják az inflációs és
a munkanélküliségi ráta közötti széttartó, trade off mozgást.

**Takarékossági paradoxon (Paradox of thrift)** → Kereslet-korlátos gazdaságban a
megtakarítás növekedése tovább korlátozza az aggregát keresletet és ezen
keresztül a kibocsátást, a GDP-t. Ennek alapján állította Keynes, hogy ilyen
feltételek közepette a megtakarítás nem erény. 

**Társasági adó (Corporation tax)** → A vállalatok jövedelmére a működési és
kamatköltségek levonása, a kedvezmények elszámolása után kivetett adó.

**Tartós javak, tartós fogyasztási cikkek (Durable goods; Consumer durable)** → Azok
a fogyasztási cikkek, amelyek hosszú időn keresztül, tartósan, ismétlődően
alkalmasak a szükségletek kielégítésére, ebből a szempontból bizonyos rokonságot
mutatnak a fizikai tőkejavakkal. Vásárlásuk egy adott időszak keresletét növeli,
felhasználásuk több egymást követő periódusban növeli a hasznosságot, az
életszínvonalat.

**Teljes körű liberalizáció (Full liberalization)** → Az árak, a bérek, a
külkereskedelem, a tőkemozgások, a kamatok, a vállalatalapítás viszonylatában az
állam egyedi mérlegelési joga, a rendeleti szabályozás megszűnik, kizárólag a
piac szelektál.

**Tényleges multiplikátor (Actual multiplier)** → A tényleges multiplikátorról az
esetben beszélünk, ha a multiplikátor-hatás kibontakozását valós, kronológiai
időben, az ellentétes irányba ható tényezők szerepét figyelembe véve vizsgáljuk,
tehát valós gazdasági körülmények közepette. 

**Tétlen pénzkészlet (Idle balances)** → 1) A kereskedelmi bankoknál a kötelező
tartalékot képező pénzmennyiség, amelyet a pénztárban (páncélteremben), illetve
a központi banknál vezetett számlán tartanak 2) bármely gazdasági szereplőnél a
forgalomból kivont, vagyontartási formaként megjelenő pénzmennyiség.

**Tőkekivonás (Disinvestment)** → Szándékos tőkeleépítés, gyakran az amortizációból
esedékes pótló beruházások elmulasztásának formájában. 

**Tökéletes munkapiac (Perfect labour market)** → Az Általános Egyensúlyelmélet
piacrendszerének egyik eleme, amely elsősorban J. B. Clark elméletére épül. A
munkakereslet és kínálat egymásra hatásának színtere. Clark a szalagrendszerre
jellemző minimális képzettséget, a munkapiac ezzel együtt járó homogenitását, a
az intenzív versenyt tekintette alapnak. A munkapiac tökéletes átláthatósága
mellett kialakul a teljes foglalkoztatottság és az egyensúlyi reálbér.
Modelljében fontos puffer-szerepet kapott a nem bérmunkán alapuló mezőgazdaság.

**Transzferkifizetés (Transfer payment)** → A kedvezményezettek olyan jövedelme (pl.
családi pótlék, ösztöndíj), amelyet nem az adott időszakban értékesített
termelési szolgálataik ellenében kapnak. A jövedelem- redisztribúció elemei.

Tulajdonosi és ellenőrzési funkció szétválása (Separation of ownership from
**control)** → Nagy részvénytársaságoknál a nagyszámú, kellő szakismerettel nem
rendelkező tulajdonos nem képes ellenőrzést gyakorolni a vállalati politika
felett, a tényleges ellenőrzést a menedzsment valósítja meg. 

**Túlértékelt valuta (Overvalued currency)** → Olyan valuta, amely esetében a
hivatalos árfolyamot az egyensúlyi árfolyam fölött rögzítették.

**Túlfoglalkoztatott munkások (Overemployed workers)** → Azok a munkavállalók, akik
szándékolt munkakínálatuknak megfelelő munkahelyet nem kapnak, ezért kénytelenek
elvállalni a hosszabb időben történő foglalkoztatást. (Pl. 6 órás munkaviszony
helyett 8 órás munkát vállalnak.)  

**Túlköltekezés (Dissaving)** → Túlköltekezésről a folyó jövedelmet meghaladó
fogyasztási kiadások esetén beszélünk. Ennek forrása a korábbi megtakarítások, a
vagyon felélése illetve kölcsönök felvétele lehet. 

**Új Intéznényi Iskola (New Institutional School)** → Az utóbbi évtizedek irányzata
integrálja – az egyik prominens képviselő, Williamson szerint – a jogtudomány, a
közgazdaságtan és a szervezéselmélet szemléletét és módszereit. Kiemelik a
profit meghatározó szerepét, melynek elérésében a munkamegosztás és a
hatékonyabb termelésszervezés mellett hasonló fontossággal bírnak a gazdasági és
politikai szervezetek. Ezek működtetése azonban – mint R. Coase hangsúlyozta -
hatalmas tranzakciós költségvonzattal jár. A tranzakciós költségekbe egyaránt
beletartoznak az adásvétel (szerződéskötés, ellenőrzés, kereskedelem, szállítás)
és a politikai és gazdasági szervezetek működtetésének költségei (pénzügyek,
bankrendszer, biztosítás, gazdaságirányítás). Coase szerint a termelési tényezők
nem pusztán fizikailag ragadhatók meg, hanem a hozzájuk tartozó jogosítványokkal
együtt. Az extern  hatások „internalizálhatók”, amennyiben a jog képes azokat
jól definiálni. A piac hatékonyan oldja meg feladatát a jogosítványok
adás-vételével, ha nem merülnek fel tranzakciós költségek. Mivel azonban ezek
jelentősek, csökken a gazdaság működésének hatékonysága. A vállalatok a
tranzakciós költségek minimálására törekszenek, ezt gyakran a partner
felvásárlásával, beolvasztásával érik el. Az állam részéről megnyilvánuló
folyamatszabályozást esetében az államot „szupervállalatként” értelmezik. 

**Új klasszikus makroökonómia (New classical macroeconomics)** → A klasszikus
közgazdaságtan újrafogalmazása, amely integrálja a munkanélküliség természetes
rátájának tételét a racionális várakozások gondolatával, épít a kapacitások
optimális kihasználására. A gazdaság egy ezeknek megfelelő egyensúlyi pályán
fejlődik, amelyről a kormányzati beavatkozás rövid távon sem képes kimozdítani
(a gazdaságpolitika hatástalanságának tétele). 

**Újraelosztás (Redistribution)** → A gazdaságban képződő jövedelmek illetve a
felhalmozott vagyon  eloszlásának a gazdaságpolitika hatására történő
megváltozása. Ez lehat a gazdaságpolitika szándékolt következménye, mely esetben
a piaci alapon képződött jövedelmek, vagyonok újraelosztását a igazságossági,
méltányossági szempontok vezérlik. Ez a progresszív személyi
jövedelemadó-kulcsok rendszerének bevezetésének gyakran hangoztatott indoka. A
redisztribúció azonban bekövetkezhet a gazdaságpolitikai intézkedések nem
szándékolt mellékhatásaként is.   

**Utolérési effektus (Catch-up effect)** → Erdős Tibor professzor több évtizeddel
ezelőtt megfogalmazott, ma is aktuális tartalmú kategóriája, mely szerint a
felzárkózó gazdaságok nem járják végig a technikai fejlődés „történelmi”
útvonalának minden etapját, hanem az adott időpontban létező eljárások közül
azokat alkalmazzák, amelyek bevezetéséhez a feltételeik megfelelőek, ily módon
felgyorsítva, „ugrásokkal” közelítik a korszak legfejlettebb technikai
színvonalát.

**Vagyonadó (Wealth tax)** → A nettó vagyonra kirótt adó. Elvárás, hogy semleges
legyen a különböző vagyontartási formák viszonylatában. Kivetésénél a
fizetőképesség, méltányosság és újraelosztás elveit veszik alapul. 

**Vagyontartási eszköz funkció** → Az értékpapírok árfolyamának változékonysága, az
értéktőzsde bessz-hangulatában bekövetkező árfolyamcsökkenés, az ingatlanok
adás-vételével kapcsolatos illetékek, ügynöki díjak miatt az emberek vagyonuk
egy részét pénzformában kívánják tartani, vagyonmérlegük szerkezetét ugyanakkor
a változó feltételeknek megfelelően módosítják. A kamatláb várható növekedése
negatívan hat az értékpapírok árfolyamára, ezért azokat például pénzzel
helyettesítik portfoliójukban, tehát megnő a spekulációs pénzkereslet, erősödik
a pénz vagyontartási eszköz funkciója iránti igény. 

**Vállalkozói képességek (Entrepreneurship)** → A közgazdaságtan a vállalkozói
képességeket is termelési tényezőnek tekinti. A modern vállalkozási formákban
elkülönül a tulajdonosi és a vállalkozói funkció. A vállalkozó dönt a vállalatot
érintő fontos stratégiai kérdésekben, amihez szaktudás, szakértelem szükséges,
viseli e döntések kockázatát. Ennyiben szerepe több mint egyszerű munkavégzés. A
vállalkozói képességeknek, mint termelési tényezőnek az ára a normál profit.

**Válság, depresszió (Depression)** → Tartósan magas munkanélküliséggel és alacsony
fokú kapacitáskihasználással jellemezhető hosszabb időszak, gyakran a
konjunktúraciklus egy szakaszaként értelmezik. A modern szakirodalom inkább a
recesszió kifejezést használja.

**Valuta-felértékelés (Revaluation)** → A hivatalos, deklarált valutaárfolyam
megváltoztatására, növelésére irányuló jegybanki lépés. Ösztönzőleg hat az
importra, korlátozza az exportot.

**Valuta felértékelődése (Currency appreciation)** → A nemzeti valuta árfolyamának
emelkedése más országok valutáiban kifejezve, vagy egy lebegő
árfolyamrendszerben. Kedvezően hat az importra, visszaveti az exportot, hatására
romlik a külkereskedelmi és a nemzetközi fizetési mérleg egyenlege. Ha a spontán
módon felértékelődő valuta kilép a monetáris politika által meghirdetett sávból,
a központi bank feladata, hogy valutapiaci intervenciókkal az árfolyamot a
sávhatárok közé szorítsa. 

**Valuta-leértékelés (Devaluation)** → A hivatalos, deklarált valutaárfolyam
megváltoztatására, csökkentésére irányuló jegybanki lépés. Ösztönzőleg hat az
exportra, korlátozza az importot.

**Várakozások (Expectations)** → A gazdasági változók jövőbeli értékeire vonatkozó
becslések, prognózisok, tervek. A gazdasági szereplők várakozásaikat,
anticipációikat megfogalmazhatják eddigi tapasztalataik, empirikus ismereteik
alapján szubjektív becsléssel, de felhasználhatnak bonyolult
matematikai-statisztikai modelleket is. A várakozások nagy része önmagát
megvalósító várakozás. Az anticipáció kiemelkedő fontossággal bírnak a gazdasági
jövőbeli teljesítménye és egyensúlya szempontjából.

**Vételi opció (Call option)** → Szerződésben rögzített jog, adott áruk vagy
értékpapírok meghatározott áron történő, meghatározott határidőig megvalósítható
vételére. Arra irányuló spekuláció, hogy az ár növekszik, így a szerződéskötés
időpontjában érvényes áron vásárolt termék vagy értékpapír a leszállítás
időpontjában lényegesen magasabb áron továbbadható

Világbank (International Bank for Reconstruction and Development; IBRD) →
Szűkebben az 1944-es Bretton Woods-i megegyezéssel létrehozott, washingtoni
székhelyű intézményt nevezzük Világbanknak, tágabban azonban e megjelölést
szoktuk alkalmazni az intézmények öt tagból álló csoportjára. Az IBRD mellett
ide soroljuk a Nemzetközi Pénzügyi Társaságot (IFC), a Nemzetközi Fejlesztési
Társulást (IDA), a Beruházási Viták Rendezésének Nemzetközi Központját (ICSID)
és a Nemzetközi Beruházásbiztosítási Ügynökséget (MIGA).

**Világkereskedelmi Szervezet (World Trade Organisation, WTO)** → Az Általános
Vámtarifa- és Kereskedelmi Egyezmény (GATT) jogutódja. Új feladatai közé
tartozik annak elősegítése, hogy a regionális integrációknak a
kereskedelem-fejlesztő jellege domináljon. Az egyetlen multilaterális szervezet,
amely kötelező határozatokat hozhat. 

**Világpénz funkció (Universal money function)** → Egy ország nemzeti valutája a
határokon kívül is betölti forgalmi, fizetési, elszámolási, vagyontartási eszköz
funkcióját. A valuták többsége a világpénz funkciót csak korlátozottan tölti be,
csak néhány valuta – dollár, euró – látja el ezt a feladatot széleskörűen, ezek
a kulcsvaluták. 

**Zavarok (sokkok) (Disturbances, shocks)** → A gazdasági jelenségek előrejelzésében
mindig van bizonytalanság, bekövetkeznek előre nem látható, váratlan események.
Ezek hatására az anticipációkon alapuló függvények teljes menetükben eltolódnak.
Gyakoriak a keresleti sokkok, váratlanul visszaeshet a bizalmi index,
megnövekedhet a kockázat, az ársokkok következtében az tényleges infláció
jelentősen eltérhet anticipált nagyságától.

